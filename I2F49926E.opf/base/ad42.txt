༄༅། །བྱ་བྲལ་རྒན་པོའི་འདིར་སྣང་འཁྲུལ་པའི་གཏམ། །རྟོགས་བརྗོད་ཚུལ་དུ་མི་འགྲིགས་བཞིན་བསྒྲིགས་པ། །བློ་གསལ་སྒེག་མོའི་མེ་ལོང་ཞེས་བྱ་བ། །གཞན་སྣང་འབྲིད་པའི་འཆལ་གཏམ་འདི་ན་དགེ། །།

༄༅༅། །མཁྱེན་བརྩེའི་བདག་ཉིད་རྩ་བརྒྱུད་བླ་མ་དང༌། །མཆོག་ཐུན་དངོས་གྲུབ་ཀུན་སྩོལ་ཡི་དམ་ལྷ། །ཕྱི་ནང་བར་ཆད་ཀུན་སེལ་སྲུང་མའི་ཚོགས། །འཕྲལ་དང་ཡུན་དུ་ཤིས་པའི་དགེ་ལེགས་སྩོལ། །ཁྱད་པར་མ་ནོར་ལམ་སྟོན་རྗེ་བཙུན་མཆོག
།འཁྲུལ་བྲལ་ས་སྐྱའི་འཇམ་མགོན་ཡབ་སྲས་དང༌། །འགྲན་ཟླ་ཀུན་བྲལ་དྲིན་ཅན་མཁྱེན་རབ་རྗེར། །སྙིང་ནས་འདུད་དོ་བྱང་ཆུབ་བར་དུ་སྐྱོངས། །མཆོག་ཐུན་དངོས་གྲུབ་མྱུར་སྩོལ་ཧེ་བཛྲ།
།ཁམས་གསུམ་དབང་སྡུད་ལྷ་མཆོག་དམར་པོ་གསུམ། །དྲན་པས་བདུད་དཔུང་ཚར་གཅོད་མཧཱ་ཀཱ་ལས། །བདག་གི་འདོད་པའི་དོན་ཀུན་སྒྲུབ་པར་མཛོད། །དེ་ལྟར་དམ་པ་རྣམས་ལ་གུས་བཏུད་ནས། །བྱ་བྲལ་འཁྱམས་པོའི་འདི་བྱས་འདི་བྱུང་རྣམས།
།ཡི་གེར་བཀོད་ལ་དགོས་པ་ཅི་ཡང་མེད། །དེ་བས་བསམ་གཏན་ཐུན་གཅིག་བསྒོམས་པ་དགའ། །འོན་ཏེ་དད་ལྡན་སློབ་བུས་ནན་ཆེས་པས། །མི་ཚུད་བཞིན་དུ་དམ་པའི་གྲལ་རིང་

དུ། །རྒྱུ་སྐར་ཕྲེང་བར་དུ་བ་མཇུག་རིང་བཞིན། །སྙེགས་འདི་མཁས་རྨོངས་ཀུན་གྱི་སྤྱི་སྲོལ་ཡིན། །དེ་ཕྱིར་ཡོན་ཏན་ཉིན་མོའི་སྐར་མ་ཙམ། །སྐྱོན་ནི་ས་ཆེན་རྡུལ་ལྟར་གྱུར་མོད་ཀྱང༌། །སྐྱོན་རྣམས་རྐུན་པོའི་ནོར་ལྟར་རབ་སྦས་ནས།
།ཡོན་ཏན་གང་ཡོད་ལྷུག་པར་བྲི་བར་བྱ། །དེའང་མཁས་གྲུབ་དམ་པ་མང་པོའི་ཞབས་པད་བསྟེན་པའི་སྐུ་དྲིན་ལས་ཡོན་ཏན་གྱི་ཆ་ཅུང་ཟད་ཡོད་པའང་སྲིད་མོད། གཞན་ཤེས་རབ་དང་བརྩོན་འགྲུས་ནི་ཤིན་ཏུ་ཆུང༌།
སྙོམ་ལས་དང་ལེ་ལོ་ནི་ཆེ་རབ་ཆེ་བས་སྐྱོན་ཡོན་མགོ་མ་སྙོམས་པའི་སྟོབས་ཀྱིས་འདི་བྱས་དང་འདི་བྱུང་གི་ངོ་མཚར་བའི་ཡོན་ཏན་གྱི་ཆ་ནི་ཞུ་རྒྱུ་ཏིལ་འབྲུ་ཙམ་ཡང་མེད།
བ་མ་ལང་ཐོ་ཆོའི་སྤྱོད་པ་ནི་རྩིས་གྲངས་གདབ་ཏུ་མེད་པ་ཞིག་བྱས་པ་དང༌། བྱེད་འགྱུར། བྱེད་བཞིན་པ་ནི་བསམ་གྱིས་མི་ཁྱབ་པས་བྲིར་ཡང་མ་ལངས། བྲིས་པ་ལ་དགོས་དོན་ཡང་མི་འདུག་ལ། ཐམས་ཅད་དྲན་པའང་མི་གདའ་བས་ན།
སྐྱེས་ནས་ད་ལྟའི་བར་

ལུང་དུ་མ་བསྟན་པའི་སྤྱོད་པ་ཐམས་ཅད་སྦ་གསང་མེད་པར་ཆོ་ལེ་སྨྲས་གཏོང་བས་དེ་ལ་དགྱེས་པ་ཡོད་ནའང་ལེགས། མི་དགྱེས་པ་ཡོད་ནའང་ལེགས་པས་གསན་པར་ཞུ། དེའང་སྔོན་གྱི་སྐྱེས་བུ་དམ་པ་རྣམས་ཀྱི་རྟོགས་བརྗོད་དུ་སྐུ་ཚེ་མང་པོའི་སྐྱེས་རབས་ཀྱི་ཕྲེང་བ་ཚད་ལས་འདས་པ་འབྱུང་མོད་ཀྱང༌།
བླུན་པོ་བདག་གིས་ཁ་སང་གི་བྱ་བྱེད་དེ་རིང་མི་དྲན་པ་འདུག་པས། སྐྱེ་བ་སྔོན་མ་གང་ཡིན་གྱི་ཆ་རྒྱུས་ནི་ཅིར་ཡང་མི་དྲན་པ་གདའ།
འོན་ཀྱང་དལ་འབྱོར་གྱི་མིང་ཙམ་ཐོགས་ལུགས་ལ་དཔག་ན་མི་དགེ་བ་རྔམ་པོ་ཆེ་རང་ནི་བྱས་པ་མིན་ཚོད་དུ་འདུག །ཚེ་འདིའི་དབང་དུ་བྱས་ན་བོད་འདིར་ནི་རུས་ཆེ་ཆེ་མོ་དང༌། སྐྱེ་བ་བརྒྱུད་བརྒྱུད་མོ་ཉིད་ཁམ་པོ་ཆེར་བྱེད་པར་སྣང་ཡང༌།
རང་གི་ཚུལ་དང་ལྡན་པ་མ་བྱུང་ན་རུས་དང་སྐྱེ་བས་ཕོ་སྐྱེས་པ་རང་འོང་བའི་ངེས་པ་མི་འདུག་ཀྱང༌། རང་གི་ངོས་སྐལ་ནས་རུས་ཆེན་གྱི་གྲལ་དུ་མ་ཚུད་ཀྱང་ངོ་སྦེད་མི་དགོས་ཙམ་གྱི་ཁུངས་གླེང་ན།
བདག་གི་ཕའི་རིགས་ནི་སྔོན་གྱི་དུས་སུ་ཆོས་རྒྱལ་ཁྲི་སྲོང་ལྡེའུ་བཙན་གྱི་དུས་སུ་སྨན་པ་མཁས་པ་མི་དགུར་གྲགས་པའི་ནང་ནས་སྟོད་ན་ཆེར་ཆེ་འུག་པ་བྲང་ཏི་གསུམ་ཞེས་པའི་ནང་ཚན་ཆེར་ཆའི་བརྒྱུད་པ་རིམ་པར་མཆེད་པ་བྱང་བདག་པོའི་སྨན་པ་སྒོག་སྤྲོད་པ་ཞེས་བྱ་བའི་རིགས་ལས་སྨན་པ་ཤིན་ཏུ་མཁས་པ་དྭགས་བརྒྱུད་པའི་བྱ་བྲལ་བའི་ཆ་ལུགས་ཅན་ཞིག་བདེ་ཆེན་ཆོས་འཁོར་དུ་བཞུགས་པ་ནང་དོན་གྱི་རྟོགས་པ་ཤིན་ཏུ་མཐོ་བ་ཡིན་འདུག་ཀྱང༌།
སྔོན་གྱི་ལས་འབྲེལ་ཞིག་གིས་འབྲོག་པ་བཀབ་ཚེས་ཀྱི་རིགས་ཀྱི་བུད་མེད་ཞིག་ལ་དབང་གསུམ་པའི་དུས་དགའ་བ་ཉམས་སུ་མྱོང་བ་ལས་བདག་གི་ཕ་རྒན་དེ་བྱུང་བ་ཡིན་འདུག
།བདག་གི་མ་ཞང་གི་རིགས་ནི་སྔོན་གྱི་དུས་སུ་དྭངས་མ་འོ་མཚོའི་གླུ་མོ་དང་གནམ་ལྷ་གཉིས་ཁྱེའུ་ཕོ་མོར་བྱས་ཏེ་ཡ་འབྲོག་ན་དམར་གྱི་ཐང་ལ་བབས་པ་འབྲེལ་བ་ལས་སྒོ་

ང་གསུམ་བྱུང་བ་ཕ་ནི་ལྷ་ཡུལ་དུ་སོང༌། མ་ནི་རྒྱ་མཚོར་སོང་ཞིང་སྒོ་ང་དེར་ལུས་པ། ཤ་བ་ཡུ་མོ་ཞིག་གི་དྲོད་ཀྱིས་བསྐྱངས་པ་ལས་ཁྱེའུ་ཤིན་ཏུ་མཛེས་ཤིང་ཡིང་དུ་འོང་བ་གསུམ་བྱུང་བ་ཆེ་བ་ཕའི་རྗེས་སུ་ལྷ་ཡུལ་དུ་སོང༌།
ཆུང་བ་མའི་རྗེས་སུ་མཚོ་ནང་དུ་བྲོས། འབྲིང་པོ་དེ་ཉིད་དུུ་ལུས་པ་འདི་འདྲ་མི་ཡུལ་དུ་དཀོན་ཞེས་སྨྲས་པས་ཤེའུ་དཀོན་པ་དར་དུ་བཏགས་པ་དེ་འདྲའི་རིགས་ལས་མཆེད་པས་ལུམ་པ་དཔོན་ཆེན་གྱི་བརྒྱུད་དུ་གྲགས་པའི་རིགས་ཤེའུ་ལོ་ཙཱ་བའི་དབོན་བརྒྱུད་དཔོན་ལྷུན་གྲུབ་ཅེས་པའི་སྲས་མོ་དེ་བདག་གི་མ་ཡིན་ཞིང༌།
ཕ་རྒན་ནི་གསོ་བ་རིག་པའི་གཞུང་ལུགས་ཕུལ་ཕྱིན་ཞིག་ཡིན་ཅིང༌།
མ་དེའང་བྱམས་སྙིང་རྗེ་དང་ལྡན་པ་དེ་གཉིས་ཀྱི་བུར་འཕགས་པའི་ཡུལ་དུ་ཛ་ཡ་ཞེས་འབོད་པ་རྒྱལ་བ། བོད་གངས་ཅན་གྱི་ལྗོངས་འདིར་ཤིང་ཕོ་རྟའི་ལོ་གྲོ་བཞིན་ཅན་གྱི་དམར་ཕྱོགས་བཟང་པོ་གསུམ་པ།
རེས་གཟའ་ལྷའི་བླ་མ་དང༌། རྒྱུ་སྐར་རྒྱལ་དགྱེས་དགུར་སྤྱོད་པའི་འགྲུབ་སྦྱོར་ཡོད་པའི་ཚེས་ཉེར་བདུན་གྱི་ཉི་ཤར་གྱི་དུས་སུ་སྦུགས་སྟོང་རབ་བརྟན་ཆོས་འཁོར་གླིང་བླ་བྲང་དུ་མ་ལས་བདག་སྐྱེས་པ་ཡིན་འདུག་ཅིང༌།
བུ་ཆུང་འབྲས་བཟང་མཛེས་པ་མཐོང་ན་དགའ་བ་ཞིག་ཡོད་ཅེས་གླེང༌། ཕ་མ་གཉིས་གཅེས་ཤིང་འབྱོར་པའང་དགའ་རབ་ཡོད་པས་དཀར་གསུམ་མངར་གསུམ་སོགས་ཀྱིས་བསྐྱེད་བསྲེངས། དེའི་ཚེ་ཞང་པོ་
འཇམ་དབྱངས་རྒྱལ་མཚན་ཤིན་ཏུ་བརྩེ་བ་ཞིག་ཡོད་པ་དེས་བྱམས་པར་མཛད། ཁོང་པ་ཤེས་རབ་ཀྱི་རྩལ་གཞན་དང་མི་འདྲ་བའི་རྩོམ་པ་ཐོགས་མེད་དུ་འོང་བ་ཡིན་པས་ཀ་སྨད་སུམ་བཅུར་སྤེལ་བའི་རྩོམ་པ་འཕྲལ་འཕྲལ་མཛད།
བྱིས་པ་ཆུང་ངུའི་ཁ་ནས་ཅི་ཟེར་མེད་ཀྱང་ཅལ་ཅོལ་འགའ་རེ་སྨྲས་འདུག་པར། འདི་ཡོལ་མཁན་ཆེན་གྱི་སྐུ་སྐྱེ་ངེས་པར་ཡིན་པར་འདུག །མིང་ཡང་གཞོན་ནུ་བློ་གྲོས་ཐོགས་གསུང༌། དེ་ནས་རང་ལོ་ལྔ་ལོན་དུས་ཕ་དྲིན་ཅན་དེས་སྒྲིག་ལ་བཅུར་ནས་མལ་གྲུ་བཞིར་བཟོས།
མགོ་

སྔས་སུ་འཇོག་མི་འཇུག །ཁ་ཏོན་ཀྱང་ངག་སྤྲོད་གནང་བའི་གོང་མ་ལྔ་བསྟོད་དང༌། རྣམ་རྒྱལ་གྱི་བསྟོད་པ་འཆི་མེད་དཔལ་སྦྱིན་མ་ལ་སོགས་པ་ཁ་ཡར་ཤེས་ཤིང༌། ཀློག་ཀྱང་འབྱོར་ཀློག་ཕེར་བ་ཡོད། དེ་ནས་ས་ཁྱི་ཧོར་ཟླ་ལྔ་པའི་ཡར་ཚེས་གསུམ་ལ་དཔལ་ས་སྐྱ་པ་ཆེན་པོ་སྔགས་འཆང་ངག་དབང་ཀུན་དགའ་བསོད་ནམས་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་དབུས་ཕྱོགས་སུ་ཆིབས་ཁ་བསྒྱུར་ནས་ཐུབ་བསྟན་ར་བ་སྨད་དུ་ཕེབ།
ཕ་མ་གཉིས་སོགས་ཐམས་ཅད་ཕེབ་པའི་སྟ་གོན་མཛད་འདུག་པར་ཤིན་ཏུ་སྤྲོ་བར་བྱུང་ཤིང༌། ང་ལ་པཎ་ཆེན་ག་ཡ་དྷ་རའི་དབུ་ཞྭ་འདྲ་བ་ཞིག་བཟོ་རོགས་དགོས་བྱས་པར་དེ་འདྲ་བ་བཟོས། རིང་འགག་དམར་པོ་གྱོན།
རས་གཟན་དམར་པོ་ཞིག་ལ་གཟན་ཁྱེར་བྱས་པའི་བཙུན་གཟུགས་ཀྱི་ཁུངས་ཡིན་ཁུལ་བྱས། དེ་དུས་ཁྲོ་སྤོས་འཛིན་གྱི་གླང་གཟུགས་ཤིག་ཡོད་པ་ལ་པོ་ཏི་ཆུང་ངུ་ཞིག་བཀལ་ཏེ་འཁྲིད་པའི་ཁུངས་བྱས། རང་གི་ཕ་མ།
སྲུ་མོ། ཞང་པོ་སོགས་དུ་མ་དང་མཉམ་དུ་ཕྱིན། བྱེད་ལུགས་ལ་དཔག་ན་ཨ་ཙཱརྱ་ལྟོགས་འཁྱམས་པ་ཞིག་གི་བག་ཆགས་འདྲ་བའང་ཡོད། དེ་ནས་ར་བ་སྨད་སླེབས་པའི་ཉིན་སྔགས་འཆང་བླ་མ་ཆིབས་བསྒྱུར་གནང་བྱུང་བ་སྔར་འདྲིས་ལྟ་བུའི་དགའ་སྤྲོ་དང་བཅས་གཟིམས་ཆུང་དུ་མཇལ་དུས།
ཕ་རྒན་གྱིས་ངེད་ལ་ཕྱག་རྟེན་ཛི་ཀྵིཾ་ལས་གྲུབ་པའི་སྟོན་པའི་སྐུ་མཁྱིད་གང་བ། གསུང་རྟེན་འཁྲུངས་རབས་བརྒྱ་པའི་གླེགས་བམ།
ཐུགས་རྟེན་གདུང་རྟེན་ལྕགས་རྩེ་མ། བསོད་ནམས་ཁ་བཏགས་བཅས་བསྒྲིགས་ནས་གནང་བྱུང་བ་མགྲོན་གཉེར་གྱིས་བླངས་ཀྱང་གཏད་པར་སྐུ་ཞབས་རང་གི་ཕྱག་ཏུ་ཕུལ། ཞལ་འཛུམ་པ་དང་བཅས་ཕྱག་ཏུ་བཞེས་པ་གནང༌།
མཇལ་མི་དཔག་ཏུ་མེད་པ་འདུག་ཀྱང་བཞུགས་ཁྲིའི་

སྐུ་མདུན་དེ་ཁར་ཨོ་ལོ་རང་འདི་ཁར་སྡོད་ཅིག་ཅེས་བཀའ་སྩལ། ང་རང་ལ་བརྩེ་བའི་སྲུ་མོ་དགེ་ཚུལ་མ་ཞིག་ཡོད་པ་དེའང་ངའི་དྲིན་ལས་བཞུགས་ཁྲིའི་མདུན་རང་དུ་འཇོག་པར་གནང༌། སྐུ་ཞབས་གཟིམས་ཆུང་གི་ཀ་བ་ལ་ཞབས་འཆག་གནང་བའི་དུས་སུའང་བདག་གི་མགོ་ལ་ཕྱག་རྗེན་པར་འཇོག་པ་ཡང་ཡང་སྩལ།
སྐྲ་ཕུད་ཕུལ་བས་མིང་ཀུན་དགའ་ལྷུན་གྲུབ་ཏུ་འདོགས་པ་གནང༌། ཆོས་གྲྭ་དེ་ཉིད་དུ་གྲུབ་རྒྱལ་ལུགས་ཀྱི་ཚེ་དབང༌།
གུར་མགོན་ཁྲོ་བཅུའི་རྗེས་གནང༌། རྡོ་རྗེ་སེམས་དཔའི་བསྒོམ་ལུང༌། རོང་སྟོན་གྱིས་མཛད་པའི་ཤེར་ཕྱིན་བཀའ་བབས་དྲུག་གི་ཁྲིད་སོགས་ཐོབ་ཡིག་ཏུ་གསལ་བ་ལྟར་སྐུ་དྲིན་དུ་སྩལ། ཆིབས་ཁ་བསྒྱུར་གདོང་ཨོ་ལོ་འདི་གོང་དཀར་དུ་ཁྲིད་ཤོག
།གྲེ་བ་བདེ་མོ་བྱུང་ན་ཆོས་མང་ཙམ་འཆད་རྒྱུ་ཡིན་ཕེབ་པ་ལྟར་གོང་དཀར་དུའང་ཞབས་ཕྱིར་འབྲེངས་པས་རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་པའི་དབང༌།
སྒྲུབ་ཐབས་བརྒྱ་རྩ་ལུང་བཅས། འཆི་མེད་དཔལ་སྟེར་གྱི་ཚེ་དབང་སོགས་རྣམ་གྲངས་མང་དུ་སྩལ། དེ་ནས་དཔལ་ས་སྐྱ་པ་གཙང་དུ་ཆིབས་ཁ་བསྐྱོད། བདག་རྣམས་ར་བ་སྨད་དུ་འོངས། མཁན་ཆེན་སངས་རྒྱས་བཟང་པོས་འཇམ་མགོན་ས་སྐྱ་པས་བཀའ་དབང་གནང་བའི་ཚེ་བུམ་གྱི་སྟེང་ནས་གྲུབ་རྒྱལ་ལུགས་ཀྱི་ཚེ་དབང་གནང༌།
རྣམ་འགྲེལ་དང་རིགས་གཏེར་རྩ་བའི་དཔེ་གཉིས་གནང་ནས་བྱིས་པ་འདི་གྲྭ་ཚང་དུ་ཅིས་ཀྱང་ཐོང༌། དཔེ་འདི་གཉིས་འཛིན་ཆུག་ཅེས་བསླབ་བྱ་གནང་སྦྱིན་རྒྱས་པར་བྱུང༌།
དེ་ནས་རང་གནས་སུ་ལོག་ནས་རང་ལོ་བདུན་གྱི་བར་དུ་ཀློག་ཡིག་སྦྱངས། རང་ལོ་བདུན་ཐོག་ཏུ་སླེབས་འཕྲལ་རྩ་རྒྱུད་བརྟག་གཉིས་བློ་ལ་བྱང་བར་བྱུང་ཞིང༌།
གཞན་ཡང་འཇམ་དཔལ་མཚན་བརྗོད་སོགས་ཆོས་སྤྱོད་ཆེ་ཕྲ་ཉི་ཤུ་རྩ་གཅིག་

ཙམ་བློ་ལ་ཡོད་ཅིང༌། ཕ་དྲིན་ཆེན་དེས་ཉིན་བསྟར་ཀྱེ་རྡོར་རྒྱུད་གསུམ་གྱི་ཀློག་ཁྲོལ་དང༌། སྔ་དགོང་སྒྲིག་ལྟར་གྱིས་རྒྱུད་དང་ཆོས་སྤྱོད་ཆག་མེད་དུ་བྱེད་པ་སོགས་ལས་ཐ་མལ་དུ་ལུས་མ་བཅུག་པས་དེ་དུས་ནི་ཁག་སྦྱོང་ཆེ་བར་བྱུང་ཀྱང་དེང་སང་དབུ་ཤར་གང་ལའང་མ་ཐོགས་ཙམ་འོང་བ་འདི་གཅིག་པུའི་དྲིན་ལའང་བསམ་ལས་འདས།
ལོ་དེ་ནང་དུ་ཀུན་མཁྱེན་བསོད་ནམས་སེང་གེས་མཛད་པའི་ཀྱེ་རྡོར་མན་ངག་རྣམ་བཤད་དཔེ་འཛིན་གྱི་ཐོག་ནས་འགྲིལ།
ཟླ་བ་བཅུ་གཉིས་པའི་ནང་དུ་ཀུན་མཁྱེན་རོང་སྟོན་ཆེན་པོ་དང༌། རྗེ་གྲགས་འབྱོར་ཤེས་རབ་སོགས་ཀྱིས་གདན་ས་སྨོན་དགའ་རིན་ཆེན་བསམ་གཏན་གླིང་གི་དགོན་གནས་དམ་པར་ཕྱིན།
དྲིན་ཅན་ཕ་མ་རྣམས་ཀྱིས་གྲལ་སྟོན་སོགས་རྒྱས་པར་མཛད། བྱིས་པ་ཧམས་ཅན་ཞིག་ཡིན་པས་ཚོགས་ཀྱི་དབུས་སུ་རྩེ་ཞྭ་ཕྲག་ལ་བཞག །ལངས་ནས་ཀྱེ་རྡོར་རྣམ་བཤད་མ་རྫོགས་བར་ཉིན་བསྟར་ཚོགས་པ་ཇ་ཐུག་མཆོད་པའི་གསེང་ཐམས་ཅད་ལ་སྐད་ཆེ་བར་བཏོན་པས་གྲྭ་པ་ཐམས་ཅད་དགྱེས་རྩེར་སོན།
གྲལ་གོང་དུ་གདན་བཟོས་དང་བཅས་སྐྱེལ་བར་མཛད། ངེད་རང་གི་ཀུན་དགའ་ཆོས་འཕེལ་ཞང་པོ་བླ་མ་ཡིན་ཅིང་བརྩེ་བར་ཡོད་པས་འཕགས་པའི་གསེར་སྐུ་ཞིག་དང༌།
ངོར་ཆེན་གྱི་བྲིས་སྐུ་ཕྱག་ནས་མ་འཁྲུལ་མེད་སོགས་སྟེར་བར་མཛད་བྱུང༌། དེ་ནས་བླ་བྲང་དུ་ཞང་པོའི་རྩར་བཅར་སྡོད་བྱས། ན་སོ་གཞོན་ཀྱང་ཕ་མ་སོགས་དྲན་པ་དང་སྡོད་མི་ཚུགས་པ་མ་བྱུང༌།
རང་ལོ་དགུ་པར་རྨོར་གྱི་དབུ་མཛད་ཀུན་དགའ་དཔལ་ལྡན་སར་གནས་ཀྱི་སློབ་དཔོན་ཞུས། ཐོག་མར་ཀུན་རིག་གཞན་ཕན་མཐའ་ཡས་བློ་འཛིན་བྱས་ནས་ཕྱག་ལེན་ཕྲ་རགས་ཐམས་ཅད་ལ་ཕྱག་ཁྲིད་མཐའ་ཆོད་པ།
དེ་ནས་རིམ་གྱིས་སྟོང་ར་ཆོས་རྗེ་ཀུན་དགའ་ལེགས་

གྲུབ་ཀྱིས་མཛད་པའི་ཚེ་དཔག་མེད་ལྷ་དགུའི་ཆོ་ག་འཛུགས་ཁྲིད་སློབ་དཔོན་དང་ལྷན་ཅིག་ཏུ་ཟླ་བ་གཅིག་གི་བར་རྡུལ་ཚོན་གྱི་དཀྱིལ་འཁོར་བཞེངས་ནས་ཉིན་རེ་བཞིན་ཆོ་ག་ཚར་གསུམ་རེ་བློ་ཐོག་ནས་བཏང༌།
དེ་ནས་རང་ལོ་བཅུར་སླེབས་དུས་ཞང་པོ་དང་སློབ་དཔོན་གཉིས་ཆར་ནས་ཀྱེ་རྡོ་རྗེ་ཞག་བཅུ་གཅིག་ལ་འགྲིལ་བ་བྱུང་ན་ཚར་ཁ་སྟེར་གསུང་བར་བརྟེན། མུས་ཆེན་དཀོན་མཆོག་རྒྱལ་མཚན་གྱིས་མཛད་པའི་མངོན་རྟོགས་བྱ་བྲལ་མ།
དབང་ཆུ་གསལ་བའི་མེ་ལོང་མུས་ཆེན་ནམ་མཁའ་དབང་ཕྱུག་གིས་མཛད་པའི་ལྷན་ཐབས། བསྟོད་པ་ཉི་ཤུ་པ་དང་དཎྜ་ཀ་གཉིས། གཏོར་ཆོག་དགྲ་ལས་རྣམ་རྒྱལ་བཀྲ་ཤིས་མཚུངས་མེད་མའི་བར་བདེ་ཐོགས་མེད་པར་ཤེས་རབ་ཀྱི་སྟབས་ཞག་བཅུ་གཅིག་སོང་ཐོག་རྒྱུག་ཕུལ་བས་ཤིན་ཏུ་མཉེས།
ཞང་པོ་ལགས་ཀྱིས་རྗེ་ས་ཆེན་གྱི་བྲིས་སྐུ་བྱིན་ཅན་ཞིག་དང༌། སློབ་དཔོན་གྱིས་དཔེ་ཆ་ཚང་བ་གནང་ནས། ཧའུ་ཨ། ཤེས་རབ་ལ་ཨ་གསུངས་དགྱེས་ཚོར་ཆེན་པོར་མཛད།
དེ་ནས་རིམ་བཞིན་ཀྱེ་རྡོ་རྗེའི་ཀུན་ཏུ་དགོས་པའི་གཞུང་བདུན། རྣམ་འགྲེལ་གྱི་རྩ་བ། རིགས་གཏེར། སྡོམ་གསུམ་བཅས་ལོ་བཅུ་གསུམ་ཚུན་ལ་བློ་ལ་བྱང་བར་བྱས།
མེ་རྟ་ཤར་ནས་རང་ལོ་བཅུ་གསུམ་གྱི་སྟེང་སྟག་ཚང་ར་བ་སྨད་དུ་མཚན་ཉིད་ཀྱི་སློབ་གཉེར་ལ་འགྲོ་བའི་སྒོ་དོད་ཡང༌། ཞང་པོ་ནས་འདི་ཁའི་ཚོགས་འདོན་ཡིན་པས་མཁའ་འགྲོ་རྒྱ་མཚོ་རྒྱུག་མ་སྤྲད་པར་ཕྱིན་ན་མི་འོང་གསུང༌།
བླ་བྲང་དུ་དཔེ་མཚམས་བྱས་ནས་ནུབ་སོ་བྱས་པས་ཞག་ཉི་ཤུ་རྩ་ལྔའི་ཁོངས་སུ་ངོར་ཆེན་གྱིས་མཛད་པའི་མངོན་རྟོགས་དཀྱིལ་ཆོག །མཆོད་ཕྲེང༌། གུང་རུས་མཛད་པའི་དཀྱིལ་འཁོར་གྱི་བསྟོད་པ་འདུལ་འཛིན་མ་དང་བཅས་པ་གཙང་སིང་རྒྱུག་

སྤྲད། ལོ་དེའི་ཧོར་ཟླ་བཅུ་གཅིག་པའི་ཚེས་བཅོ་ལྔ་ལ་ར་བ་སྨད་གྲྭ་ཚང་དུ་ཕྱིན། གཟའ་ཚེས་ཀྱི་ཁྱད་དེ་ནུབ་ནས་སྐུ་རིམ་གྱི་ཚོགས་སུ་ཕྱིན་པས་ཆོས་སྤྱོད་གཞུང་བསྒྱུར་གྱི་མཚམས་རང་དུ་སླེབས་འདུག་པར་མཁན་ཆེན་ཀུན་དགའ་གསང་སྔགས་ཀྱི་ཞལ་ནས་ཁྱོད་ཀྱི་སྔ་སོར་ནས་སངས་རྒྱས་བསྟན་ཉི་མ་བཟུང་ཚར་འདུག་པས་རྟེན་འབྲེལ་ཁྱད་དོ་ནུབ་དེ་ཁ་རྒྱུག་ཕུལ་གནང་བྱུང་བས་སྐད་ཤུགས་ཆེན་པོས་རོང་སྟོན་གྱིས་མཛད་པའི་གཡག་སྟོན་གྱི་རྣམ་ཐར་བསྟོད་པ་སངས་རྒྱས་བསྟན་ཉི་མ་དགེ་སྐོས་ཀྱིས་ད་ཆོག་གསུངས་ཀྱང་མ་ཉན་པར་ཡོངས་རྫོགས་མཛད་བྱང་དང་བཅས་པ་བཏོན་པས་ཚོགས་པ་ཐམས་ཅད་བཞད་གད་ཐིག་གེ་བྱུང་སོང་བས་རྟེན་འབྲེལ་ལེགས་པོ་བྱུང་ཞེས་གནང་མི་མང་པོ་བྱུང་ཀྱང་རྟེན་འབྲེལ་ལེགས་ཉེས་ཇི་ལྟར་ཡང་ངེད་རང་སྟོད་བ་དེ་སོང་ངེ་བ་བྱུང༌།
དེ་ནས་སྐུ་དྲིན་འཁོར་ཐབས་མེད་པའི་མཁན་ཆེན་ཀུན་དགའ་གསང་སྔགས་ཀྱིས་བརྩེ་བས་སྐྱོང་བའི་མགོ་ཚུགས།
ཕ་རྒན་གྱིས་གྲྭ་ཚང་ལ་གྲལ་སྟོན་ལེགས་པོར་མཛད་སོང༌། གཞུང་ས་རབ་འབྱམས་པ་ཆོས་སྐྱོང་བཟང་པོས་གནས་ཀྱི་སློབ་དཔོན་མཛད། མཁན་ཆེན་ཉིད་ཀྱིས་ཉིན་མོ་ཆོས་རའི་རྩི་བཞག་ཐོག་སྲོད་ཐོ་རེངས་གཉིས་སུའང་གཟིམས་ཆུང་དུ་རྩི་ཤག་རེ་བཀའ་དྲིན་བསྐྱངས།
གཟའ་ཚེས་ལེགས་པར་དགེ་ཚུལ་གྱི་སྡོམ་པ་སྩལ། ཤེས་རབ་ནི་ཨ་ཐོ་ཡོད་པས་ཁ་དོག་དཀར་དམར་བསྡུས་ཆུང་དང་བཅས་པར་ཟླ་གཅིག་ལས་སྡོད་མ་དགོས།
དེ་ནས་རིམ་གྱིས་བསྡུས་པ་རྣམས་ལོ་ཕྱེད་གཉིས་ཙམ་ལ་དགའ་རབ་བྱུང་ཞིང༌། ས་སྤྲེལ་ར་བ་སྨད་པའི་དུས་མཆོད་གྲུབ་ནས་མཁན་ཆེན་ཀུན་དགའ་གསང་སྔགས་ཀྱིས་འཆད་ཉན་ཁུར་ཕོག་བྱེ་རྫིང་ཚོགས་སུ་ཐེགས།
དེ་འཕྲོས་ཀྱི་བསྡུས་ར་དང་པོད་ཆེན་དྲུག་སོགས་མཁན་ཆེན་

ངག་དབང་དོན་གྲུབ་ཀྱི་དྲུང་དུ་ཚང་བར་ཞུས། གྲྭ་ཚང་གི་འཆད་ཉན་དུ་བསམ་ཡས་པ་དགེ་བའི་དབང་པོ་ཕེབ། སྒེར་དུ་ཆོས་ར་འཕེལ་བ་རང་ནི་བྱུང་མ་སོང་ཀྱང་གྲ་ཚོགས་ཤིན་ཏུ་ཆེ་བས་རྒྱུན་དུ་ཕྱེད་ཉིས་བརྒྱ་མ་ཆག་པར་བྱུང༌།
རང་ལོ་བཅོ་བརྒྱད་པར་སྒྲིག་སྐྱུར་བྱས། བཅུ་དགུར་གླིང་བསྲེ་དང༌། ཉི་ཤུར་བཀའ་བཅུའི་མིང་བཏགས་བྱས། ཉེར་གཅིག་ལ་རྩེས་དོང་དུ་གྲྭ་བསྐོར་ལ་ཕྱིན། ཞོར་ལ་གདན་ས་མཐིལ་དང་ཡར་ཀླུངས་རྟེན་གསུམ་ཡང་རྒྱས་པར་མཇལ།
ཉི་ཤུ་རྩ་གཉིས་ས་ཡོས་ལོ་ལ་གཙང་དུ་གྲྭ་བསྐོར་ལ་ཕྱིན་པས་ཡར་ལམ་རུ་མཚམས་ཁ་རེག་གི་ཤར་དབུས་སྨད་དུ་ཕ་རིག་འཛིན་ཆེན་པོ་དང་མཇལ། ལམ་དུ་སོང་གཤིས་ཞིབ་པར་མ་བྱུང་ཀྱང་ཤིན་ཏུ་དགྱེས་པའི་བཀའ་སྩལ་ལྷུག་པར་གནང་བས་མི་རིང་བར་བསྙེན་པར་རྫོགས་པའི་མཁན་པོར་གསོལ་བ་བཏབ་པ་ལྟར་དགྱེས་བཞིན་དུ་ཞལ་གྱིས་བཞེས།
ཡར་ལམ་སྙེ་མོ་བརྒྱུད་ས་སྐྱའི་གྲྭ་བསྐོར་མ་ཚུགས་པར་འཇད་ཐུབ་བསྟན་ཡངས་པ་ཅན་དུ་མུས་ཆེན་བཀྲ་ཤིས་ལྷུན་གྲུབ་ཞབས་དྲུང་དུ་སློབ་བཤད་སྣང་གསུམ་རྫོགས་པ་དང༌།
སྦྱོང་རྒྱུད་ཀྱི་བཤད་བཀའ་གུང་རུའི་ཟིན་བྲིས་དང་གཞན་ཕན་མཐའ་ཡས་སྦྱར་བའི་གསུང་བཤད།
ཕྱག་རྒྱའི་འཆིང་ལུགས་སོགས་ཕྱག་ཁྲིད་ལུང་བཅས་དང༌། ཀྱེ་རྡོར་རྒྱུ་དབང༌། ཀུན་རིག་གི་དབང༌། ཚེ་དཔག་ལྷ་དགུའི་དབང༌། རྣམ་རྒྱལ་དང་རྣམ་འཇོམས་ཀྱི་རྗེས་གནང་ལུང་སོགས་མང་དུ་ཞུས།
ཟླ་བ་ཕྱེད་གཉིས་བར་བསྡད། དེ་ནས་གདན་ས་ཆེན་པོ་དཔལ་ལྡན་ས་སྐྱའི་དགུན་ཆོས་ཀྱི་ཐོག་བསྟན་པའི་རྣམ་གཞག་ས་བཅུ་གསུམ་ཙམ་བྱུང་ཞིང་བདག་ཆེན་ཡབ་སྲས་ཀྱི་ཞབས་དྲུང་ནས་བདག་རྐྱེན་ལ་སོགས་པ་

ཕུལ་དུ་ཕྱིན་པ་བྱུང༌། བཤད་པ་དང་འབེལ་གཏམ་སོགས་ཐག་ཐོགས་མེད་པས་མཁས་པ་རྣམས་དགྱེས་པ་བསྐྱེད་ནུས་པ་བྱུང་བ་དེ་དུས་ཀྱི་འདུས་ཚོགས་ཐུགས་མི་ཁྲེལ་བ་ཡོད། ཕྱི་ནང་གི་རྟེན་མཆོད་རྣམས་དང་ཁྱད་པར་བསེ་མགོན་ཡིད་བཞིན་གྱི་ནོར་བུ་སོགས་ཞིབ་པར་མཇལ།
སངས་རྒྱས་ཀྱི་བསྟན་པ་དར་བའི་སྨོན་ལམ་རྒྱས་པར་བཏབ། སྔགས་འཆང་ཀུན་དགའ་བཀྲ་ཤིས་ཀྱི་ཞབས་དྲུང་དུ་འཇམ་དབྱངས་ཨ་ར་པ་ཙ་ནའི་རྗེས་གནང་དབུ་རྩེ་ཆེན་མོའི་འཇམ་དབྱངས་གཟི་འོད་འབར་བའི་སྐུ་མདུན་དུ་ཐོབ་པས།
འཇམ་དཔལ་དབྱངས་དངོས་ཀྱིས་འཇམ་དཔལ་དབྱངས་དངོས་དང་དབྱེར་མ་མཆིས་པའི་ཞབས་དྲུང་དུ་འཇམ་དབྱངས་ཀྱི་རྗེས་གནང་ཐོབ་པས་སྐལ་བ་བཟང་བའི་ཡང་རྩེར་སོན།
དེ་གྲོལ་ནས་ལྷ་རྩེ་གཞུང་བརྒྱུད་ཕ་བླ་མ་ཚར་ཆེན་ཆོས་ཀྱི་རྒྱལ་པོའི་བསྟི་གནས་རྨུུ་གཤོངས་དགེ་བའི་ཚལ་དང༌། མང་མཁར་མུ་གུ་ལུང་ཐུབ་བསྟན་དགེ་འཕེལ། ཆ་ལུང༌། འདར་སྟོད་བླ་མའི་གདན་ས་རྣམས་མཇལ།
རིམ་གྱིས་རྔོས་ལ་བརྒྱུད་ངམས་རིངས་དགའ་ལྡན་བྱམས་པའི་གླིང་གི་ཆོས་སྡེ་ཆེན་པོར་སླེབས། མཁན་ཆེན་ངག་དབང་དོན་གྲུབ་ཀྱི་སྐུ་མཆེད་ཆོས་རྗེ་བསོད་ནམས་ཟེར་བའི་བྲང་ཁང་དུ་གནས་ཚང་བྱས།
སང་ཉིན་རང་ནས་གྲྭ་བསྐོར་ཚུགས་པས་ཟླ་བ་ཕྱེད་གཉིས་ཀྱི་བར་བཤད་པ་རིག་ལུང་སོགས་ནས་ཁྱག་ངེས་བྱས་པའི་ཁུལ་ཡིན། ངེད་རང་གི་ཟླ་གྲོགས་ལ་རྒྱལ་གླིང་པ་ཕྱིས་ར་བ་སྨད་ཀྱི་བླ་མ་ཡུད་ཙམ་བྱས་པས་མཁས་མཆོག་ཆོས་རྒྱལ་ཡོད་པ་ཁོང་པ་གནས་མཇལ་སོགས་ལ་དགྱེས་པོ་མེད་ཀྱང་བདག་རང་དེ་དུས་དད་མོས་དགའ་རབ་ཡོད་ཅིང༌།
རོགས་ཀྱང་གང་ཉན་བྱས་པས་བློ་མཐུན་ཡོད་ཅིང་གྲྭ་བསྐོར་གྲོལ་ནས་རྗེ་ས་སྐྱ་པ་ཆེན་པོ་སྐུའི་བཀོད་པ་བསྡུས་པའི་གནས་

སྐྱ་བོ་ཁ་གདངས། སྒྱེ་ཆུ་སྟག་རིས་རྒྱ་མཁར། བདེ་གྲོལ་སོགས་མཇལ། སྨོན་ལམ་བཏབ། བྱ་བྲལ་བར་སོང་གཤིས་མཆོད་པ་དང་སྙན་དར་རང་ནི་ཤོག་ཆེན་མ་བྱུང༌། མར་ལམ་མདོག་བརྒྱུད་སེ་མཁར་ཆུང༌། མདོག་གི་ཇོ་བོ་ཆེན་པོའི་གཙུག་ལག་ཁང༌།
ཇོ་ནང༌། བྲག་རམ། མུས་སྟག་མོ་གླིང་ཁ་སོགས་དང༌། ཞེ་དགོན། ལུང་ཕུ་སོགས་ཀྱང་ཆད་མེད་མཇལ། སྣ་ཐག་མི་ལ་མ་ཤོར་བའི་རང་སྣང་བར་གང་ཤར་ལག་ཏུ་བླངས་ཆོག་པའི་སྟབས་ནས་སྔོན་གྱི་སྐྱེས་ཆེན་དམ་པ་རྣམས་ཀྱི་སྒྲུབ་གནས་ན་བཟའ་བྲག་ཕུག་པ་དང༌།
ཚ་མོ་རོང༌། ཁའུ། བྱས་འགྱུར། སྤུན་གསུམ་འོང་ཁ། སྣར་ཐང་བྱང་ཆེན། དར་ལུང་སོགས་ལུས་མེད་དུ་མཇལ། ཐུབ་བསྟན་གོང་འོག
།བཞད་གྲྭ་ཚང་ཆེན་མོ། གསེར་མདོག་ཅན་སོགས་བཤད་གྲྭ་རྣམས་སུ་དམ་བཅའ་སྒྲོས་གླེང་ཀྱང་ཁོ་ཐག་ཆོད་པར་སྣང༌། ཟོས་བདེ་བའི་ཚད་ཅིག་བྱུང༌། དེ་ནས་བླ་མའི་གདན་ས་འོག་མིན་གཉིས་པ་ཨེ་ཝཾ་ཆོས་ལྡན་རྡོ་རྗེའི་ཕོ་བྲང་དུ་སླེབས།
ཞག་བཅུ་སྐོར་བསྡད། སྐལ་བ་བཟང་ཁྱད་ཟླ་གམ་སེར་ཧྲུལ་ཞིག་གཡར་བྱུང་བ་དང༌། གྲྭ་ཞྭ་ཐར་སོང་ཞིག་གྱོན། ལྷུང་བཟེད་ནང་དུ་ཟན་གོང་བཅུག་ནས་ཚོགས་སུ་ལན་ཁ་ཡར་ཕྱིན།
དེ་དུས་མཁན་ཆེན་ལྷུན་གྲུབ་དཔལ་ལྡན་ཁྲི་ཐོག་ཏུ་བཞུགས་པར་ངོར་ཆེན་རྡོ་རྗེ་འཆང་གི་དབང་ཁང་དུ་ཀྱེ་རྡོར་གྱི་དབང་རྡུལ་ཚོན་ལ་བརྟེན་པ། ལམ་དབང༌། མཁའ་སྤྱོད་མའི་བྱིན་རླབས། ངོར་ལུགས་ཀྱི་མགོན་པོའི་བསྐང་བ་ཡོངས་རྫོགས་ཀྱི་ལུང་སོགས་ཐོབ།
རྟེན་བརྟེན་པ་ཐམས་ཅད་ཞིབ་པར་མཇལ། སྤོ་འབོར་བའི་ཁང་ཆུང་ཞིག་ཏུ་གནས་ཚང་བྱས། ཡ་མཚན་པའི་རིགས་ཀྱང་འགའ་རེ་སྣང༌། ཁྲོ་ཕུ། གངས་ཅན་ཆོས་འཕེལ།
བཀྲ་ཤིས་ལྷུན་པོ་རྣམས་ཀྱང་ལེགས་པར་མཇལ། གདན་ས་འོག་དཔལ་

རྩེ་གདོང་དུ་ཁྲི་ཆེན་བསོད་ནམས་བསྟན་འཛིན་དབང་པོའི་ཞབས་དྲུང་དུ་ཚེ་དབང་ལྕགས་སྡོང་མ་དང༌། སྒྲོལ་དཀར་སོགས་ཆོས་བཀའ་ཁ་ཤས་ཐོབ། གདུང་བརྒྱུད་རིན་པོ་ཆེ་སྐུ་མཆེད་དང་ཡང་མཇལ། བདག་རྐྱེན་ཟུར་གསོས་སོགས་བླ་མེད་བསྐྱངས་བྱུང༌།
དེ་ནས་འབྲས་ཡུལ་སྐྱེད་ཚལ་དུ་ཞག་གསུམ་བསྡད། ངོ་ཤེས་པ་འདྲ་མེད་ཀྱང་མཚན་ཉིད་པའི་དག་སྣང་གི་དགེས་ཚོར་ཡག་པོ་མཛད་བྱུང༌། དམ་བཅའ་སྒྲོས་གླེང་ཀྱང་དགོང་རེ་བཞིན་བྱས།
ཡོངས་དྲིལ་གཙང་དུ་ལོ་ཕྱེད་གཉིས་ཀྱི་བར་དུ་བསྡད། བློ་བསྐྱེད་ཆེ་ཞིང་སྣང་བསོད་བདེ་སྐྱིད་པའི་ཚད་ཅིག་ཤར། དེ་ནས་རོང་ཆུང་བརྒྱུད་མར་ལམ་ཆུ་བོ་རིར་མཆོག་གི་སྤྲུལ་སྐུ་རིན་པོ་ཆེར་ཕྱག་དབང་ཞུས།
ཞག་གཉིས་བསྡད་ནས་རང་གནས་ཐུབ་བསྟན་ར་བ་སྨད་དུ་སླེབས། མ་དྲིན་ཅན་དེ་དོལ་དུ་བཞུགས་ཡོད་པས་དེར་ཕྱིན། ཡུན་རིང་མ་མཇལ་བས་ཐུགས་ཡུས་པའི་སྤྱན་ཆབ་དང་བཅས་དགེས་ཚོར་དཔག་མེད་གནང༌།
ཞག་ཉི་ཤུ་སྐོར་ཕ་རྒན་མོན་དུ་ཐེགས་པའི་སྐུ་རིམ་སྨར་བར་བྱས། རང་ལོ་ཉེར་ལྔར་སླེབས་པ་ས་ཕོ་རྟ་ལོ་སྣྲོན་ཟླ་ར་བར་ཐུབ་བསྟན་རྡོ་རྗེ་བྲག་གི་གཙུག་ལག་ཁང་ཆེན་པོར་མཁན་པོ་ཡོངས་རྫོགས་བསྟན་པ་རིན་པོ་ཆེའི་གསལ་བྱེད་འདུལ་བ་འབུམ་སྡེའི་མངའ་བདག་བློ་བཟང་པདྨ་ཕྲིན་ལས།
ལས་ཀྱི་སློབ་དཔོན་རྣམ་རབ་དྭགས་པོ་གྲྭ་ཚང་གི་དཔོན་སློབ་བསོད་ནམས་རྒྱ་མཚོ། གསང་སྟེ་སྟོན་པ་གོང་དཀར་ཆོས་སྡེ་བ་དཔོན་སློབ་ངག་དབང་ཨོ་རྒྱན།
དུས་བསྒོ་བ་ཆོས་འཁོར་གནས་པ་སྨྲ་བའི་དབང་པོ་ཕྱོགས་ལས་རྣམ་རྒྱལ། ཁ་སྐོང་དགེ་སློང་བློ་གསལ། གྲོགས་དན་དགེ་སློང་དགེ་དབང་བཅས་གྲངས་ཚང་བའི་དབུས་སུ་བསྙེན་པར་རྫོགས་པའི་སྡོམ་པ་ཡང་དག་པར་ནོས།
བརྗེ་བ་རྣམ་

གསུམ་གྱི་སྐབས་མིང་སྔར་གྱི་སྟེང་དུ་ངག་དབང་འཇུག་པ་གནང༌། ཁྲིམས་ཉིས་བརྒྱ་ལྔ་བཅུ་རྩ་གསུམ་མཐའ་དག་ཕྲ་ཞིང་ཕྲ་བ་རང་མ་ཐུབ་ཀྱང་འཆོལ་བར་མ་སོང་བའི་ངོ་ལྐོག་མེད་པ་རང་ཡིད་ཆེས་པ་ཡོད། སླར་ར་བ་སྨད་དུ་སློབ་གཉེར་གྱི་འཕྲོས་སྔར་བས་ཀྱང་སྨར་བ་བྱས།
སེམས་ཀྱང་སྤྲོ་བ་བཅས་སྐྱིད་པར་བྱུང༌། དེ་ཡན་ཆད་ནི་སྐྱིད་པའི་ཉི་མ་ཤར་བའི་སྐབས་སོ། །དེ་ནས་རང་ལོ་ཉེར་བདུན་ལོན་པ་ལྕགས་སྤྲེལ་ཟླ་བ་དགུ་པར་བདག་གི་ནུ་བོ་གཅིག་ནད་བབས་ལྕི་བས་ན་བར་བརྟེན་འབོད་མི་བྱུང་བས་འཕྲལ་དུ་ཕྱིན་ཀྱང་ནད་བབས་ལོད་པས་ཞག་གཉིས་ནས་ལྔ་ལམ་དུ་གྱུར་སོང༌།
ནུ་བོ་གཞོན་པ་དེའང་ནད་དེ་ཉིད་ཀྱིས་འཕྲལ་དུ་རྐྱེན་ལམ་དུ་གྱུར།
ཁྱད་པར་བདག་ལས་ལོ་གཉིས་ཀྱིས་གཞོན་པ་དེས་གསོ་རིགས་ཕུལ་ཕྱིན་ཤེས་ཤིང་གཤིས་ཁ་ལེགས་པར་ཞིག་ཡོད་པ་དེའང་ནད་དེ་ཉིད་ཀྱིས་བཏབ་ནས་ཞག་བདུན་ཐོག་ཏུ་འདས་ཤིང༌། དེ་དུས་རིག་འཛིན་ཆེན་པོས་གསུང་ངག་ཞིག་འཛུགས་པ་གནང་གྲབས་ཀྱིས་ཅིས་ཀྱང་འོང་ཐུབ་པར་གྱིས་ཞེས་བརྩེ་བའི་བཀའ་ཤོག་ཕེབ་པ་དང༌།
རང་ཡང་ད་ལམ་ཅིས་ཀྱང་འགྲོ་དགོས་བསམ་པ་ཐུན་མོང་མ་ཡིན་པ་ཡོད་ཀྱང༌། ལས་དབང་གིས་མནར་བའི་སྤྲེལ་ལོ་ཟླ་བ་བཅུ་གཅིག་པའི་ཉེར་དགུ་ནས་ནད་ཀྱིས་བཏབ།
ཤིན་ཏུ་ཐུ་བར་བྱུང༌། ཕ་རིག་འཛིན་ཆེན་པོར་གསུང་བརྟག་ཞུས་པར་ཀྱང་གཞན་གྱིས་བྱད་རྦོད་ཀྱི་ལྟས་ཤིན་ཏུ་ཆེ་བར་འདུག་ཕེབ་པའི་རིམ་གྲོ་རྣམས་ཀྱང་འབད་རྩོལ་གྱི་སྒོ་ནས་བསྒྲུབས་ཀྱང་རེ་ཞིག་ཇེ་ལོད་ལ་སོང༌།
ཕ་མ་དྲིན་ཅན་གཉིས་ཐུགས་བྲེལ་ལ་བཀོད། ཉིན་གཅིག་ཞང་པོའང་དགོན་པ་ནས་ཕེབ། ཚེ་འདིའི་སྣང་བ་ནུབ་པར་ཉེ།
ཡོལ་བ་སོགས་ཀྱང་ཉེར་བསྡོགས་གྲུབ། གཅིག་ལ་གཅིག་སྤྱན་ཧྲིག་ཧྲིག་ཏུ་གྱུར། རང་གི་འདི་ཡིན་མེད་པའི་སྣང་བ་འགགས་པ་ཞིག་བྱུང་

མུར། བཙུན་མ་རྒན་མོ་དད་མོས་ཆེ་བ་ཞིག་ཡོད་པ་དེས་ཆང་ཞིག་ཁྱེར་འོངས་པ་ནས་ཕོར་ཆུང་གང་བྱིན་འདུག་པས་ཅུང་ཞིག་དྲན་པ་རྙེད་བྱུང་བར་ཐམས་ཅད་དགའ་བ་ཐོབ། དེ་ནུབ་རྨི་ལམ་དུ་ཕ་རིག་འཛིན་ཆེན་པོ་དང་མཇལ་ནས་ཞལ་དུ་མིད་པ་གནང༌།
སྐུའི་ལྟོ་བར་ཡུན་ཅུང་ཞིག་བསྡད་པའི་སྣང་བ་ཤར། སྐུའི་གསང་བ་ནས་ཐོན་པར་རྨིས། གཉིད་སད་འཕྲལ་ལུས་ཀྱི་ནད་ཐམས་ཅད་སྦྲུལ་ཤུན་བརྗེས་པ་ལྟར་གར་སོང་མེད་པར་སོང་འདུག་པས།
འདི་རྨི་ལམ་རང་ཡིན་ནམ་སྙམ་པའི་ངང་ནས་དེ་སྔ་ཕན་ལག་པ་ནས་འཐེན། མདོ་ལེའི་སྟེང་ལ་ཁྱེར་དགོས་ཀྱིན་ཡོད་ཀྱང༌། ཧར་ཏེ་ལངས། ཕན་ཚུན་དུ་ཕྱིན་པས་གོམས་པ་ལྔ་དྲུག་ལ་ཐོགས་མེད་འགྲོ་ཐུབ་པ་བྱུང༌།
ནམ་འདི་ད་ལྟར་རང་ལངས་ན་དགའ་བ་སྙམ། གཉིད་ཀྱང་མ་བྱུང་བའི་ངང་ནས་ནམ་ལངས་མ་ཐག་ཁྱོར་ཁྱོར་ཕྱིན་པས་སྐས་གདང་བུ་དགུ་ཙམ་ཡོད་པ་དེར་ཡང་ཐོགས་མེད་དུ་འགྲོ་ཐུབ་པ་བྱུང༌། ཕ་མ་གཉིས་ཀྱི་དབུ་གནང་བ་ཐམས་ཅད་ནུ་བོ་འདས་པའི་ཐུགས་ཁྲལ་ཡང་བསངས།
བློ་ལམ་དུ་ཚུད་པས་ཤིན་ཏུ་དགྱེས་པའི་གཏང་རག་རྒྱས་པར་གནང་གིན་འདུག །བླ་མ་ཐུགས་རྗེ་ཅན་གྱི་སྐུ་དྲིན་ལས། །འཆི་བདག་ཁ་རུ་ཚུད་པའི་དེའུར་ཐར།
།ད་ལྟའི་བར་དུ་བདེ་བར་གནས་འདི་ཡང༌། །སྐྱབས་མགོན་བསླུ་བ་མེད་པའི་ཐུགས་རྗེ་ལགས། །དེའང་འཇམ་དབྱངས་མཁྱེན་བརྩེའི་དབང་ཕྱུག་གི་རྣམ་ཐར་དུ། སྡུག་པོ་དངོས་སུ་བྱུང་བ་དེས་ཆོག་གིས།
།སྡུག་གཏམ་ཡི་གེར་བྲིས་ལ་དགོས་པ་མེད། །ཅེས་གསུངས་པ་ལྟར་དུས་འདི་དག་གི་བསམ་མནོ་བཏང་ན་སྡང་བའི་དགྲའང་མཆི་མ་འཆོར་བ་ཡོད་ནའང་དགོས་པ་མི་འདུག་པས་བསྐྱུར་གཞག་གོ །དེ་ནས་རང་ལོ་ཉེར་བདུན་པའི་མཇུག་ཏུ་སྔ་སོར་ནི་གསུང་ངག་ཞུ་བའི་སྤྲོས་པ་མ་བྱུང་ཞིང༌།
ད་བསམས་

ན་གསུང་ངག་དེ་དུས་བྱུང་ན་ད་ལམ་ཞུ་བ་མི་འོང་འདུག་ཀྱང་ད་ལམ་འགྲོ་བར་བསྐུལ་བ་འདི་ཕ་བླ་མ་ཚར་ཆེན་རྡོ་རྗེ་འཆང་ཆེན་པོའི་ཐུགས་རྗེས་བསྐུལ་བར་ངེས། ད་ནི་དལ་འབྱོར་སྟོང་ལོག་མ་བྱུང་བ་ཞིག་ངེས་པར་བྱ་དགོས་པར་འདུག
།དེའང་དཔལ་ལྡན་ནཱ་ལེནྡྲ་ན་རྡོ་རྗེ་འཆང་མཁྱེན་རབ་བྱམས་པ་ངག་དབང་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོ་ཉིད་ལས་གཞན་མེད་པར་ཐག་ཆོད་དེ་མྱུར་དུ་འགྲོ་དགོས་བསམ་པ་ལས་གཞན་གང་ཡང་ཡིད་ལ་མ་དྲན།
དེ་སྔ་ལོ་བཅུ་དགུའི་སྟེང་དུ་དཔལ་ལྡན་རྨོར་གྱི་བླ་བྲང་དུ་ཀུན་རིག་གི་དཀྱིལ་འཁོར་ཡོངས་རྫོགས་ཀྱི་བསྙེན་པ་ཟླ་བ་བདུན་གྱི་བར་བཤད་ཚོད་དང་མཐུན་པ་ཁ་སྐོང་གི་སྦྱིན་སྲེག་ཀྱང་ཉི་མ་བདུན་གྱི་བར་བྱས་ཤིང༌།
ལོ་འདིར་ཡང་རྟ་མགྲིན་གསང་སྒྲུབ་ཀྱི་བསྙེན་པ་ཟླ་བ་བདུན་གྱི་བར་བྱས། དེ་གྲོལ་ནས་ཟླ་བོ་གཉིས་དང་བཅས་འཕན་ཡུལ་དུ་ཕྱིན། བཅོ་བརྒྱད་བླ་བྲང་དུ་རྗེ་བླ་མའི་ཞབས་དྲུང་དུ་བསྙེན།
གཙོ་བོར་གསུང་ངག་རིན་པོ་ཆེ་ཞུ་བའི་སྙན་གསན་དང༌། ད་ལམ་གཤེད་དམར་གྱི་དབང་སོགས་ཐུགས་རྗེས་འཛིན་དགོས་ཞུས་པར་ཤིན་ཏུ་དགྱེས་པའི་བཀའ་ལས་རྨོར་གྱི་བླ་མ་རྣམས་དང༌།
ཁྱད་པར་ཤེའུ་ལོ་ཙཱ་བ་བཅོ་བརྒྱད་དང་ཐུགས་འབྲེལ་ཤིན་ཏུ་ཆེ་བས་དེའི་དབོན་བརྒྱུད་ཡིན་པར་འདུག་པས་ལམ་འབྲས་ཤིན་ཏུ་འབུལ་སྤྲོ་ཞིང༌། འདི་ལོ་སྟོན་མཇུག་ཙམ་ལ་རྩེ་གདོང་ཞབས་དྲུང་སྐུ་མཆེད་ལ་ལམ་འབྲས་འབུལ་དགོས་ཡོད་པས་དེ་དུས་ཕེབ་པ་དང༌།
ད་ལམ་ཐོག་མར་ཚར་ལུགས་དཀར་ལྷ་གསུམ་གྱི་སྒོ་འབྱེད་པ་ཡིན་གསུངས་ནས་དང་པོ་ཚེ་སྦྱིན་ཡིད་བཞིན་འཁོར་ལོའི་རྗེས་གནང་འོད་ཟེར་དྲུག་སྦྲགས་ཐུན་མོང་མ་ཡིན་པ་མཆོད་གཤོམ་སོགས་སྤྲོས་པ་ཤིན་ཏུ་ཆེ་བའི་

སྒོ་ནས་བཀའ་དྲིན་བསྐྱངས་པ་རྗེ་བླ་མ་ལས་གསུང་གི་བདུད་རྩི་ཐོབ་པའི་ཐོག་མའང་འདི་ཉིད་ཡིན་པས་ཚར་ཆེན་རྡོ་རྗེ་འཆང་ཆེན་པོའི་བསྟན་པ་ལ་རང་ངོས་ནས་བྱ་བ་བྱས་པ་ལ་བལྟ་བའི་རྟེན་འབྲེལ་འགྲིག་ཅིང༌།
ཚེའི་རྟེན་འབྲེལ་ཡང་འགྲིགས། ཆག་ལུགས་ཚེ་དཔག་མེད་དཀར་པོ། དབྱངས་ཅན་མ་དཀར་མོ་གསུམ་གྱི་རྗེས་གནང༌། འདི་སྐུ་ཞང་གི་ཆོས་ཡིན་ཞེས་གཤེད་དམར་ལྷ་ལྔའི་རས་བྲིས་ཀྱི་དཀྱིལ་འཁོར་དུ་དབང་རྒྱས་པ།
ཀྱེ་རྡོ་རྗེའི་རྒྱུ་ལམ་གྱི་དབང་རྣམས་སྩལ་ཞིང་ཞག་ལྔར་བསྡད། དེ་ནས་འཕན་ཡུལ་ནང་གི་གནས་མཇལ་རྒྱས་པར་བྱས། ཆག་ལ་བརྒྱུད་སྟག་ལུང་རྭ་སྒྲེང་རྣམས་མཇལ། ཚུར་ལམ་བྲག་སྒོ་མོ་མཇལ། དེའི་ལ་བརྒྱབས་ནས་ཡེར་པའི་གནས་ཞིབ་པར་མཇལ།
རང་གནས་སུ་སླེབས། དེའི་དབྱར་གྱི་རིང་རྣམ་རྒྱལ་འཇོམས། སྒྲོལ་དཀར་རྣམས་ཀྱི་བསྙེན་པ་བྱ་རྒྱུད་སྤྱི་རྣམ་གྱི་དགོངས་པ་སོར་བཞག་རུང་བར་བྱས། ལོ་དེའི་ཟླ་བ་དགུ་པའི་ནང་དུ་ར་བ་སྨད་པའི་ཁམས་པ་གཉིས།
ངེད་རང་གི་ཚ་བོ་བློ་གསལ་ལོ་བཅུ་འགྲོ་བ་བཅས་ཁྲིད་ནས་སླར་ཡང་ནཱ་ལེནྡྲར་ཕྱིན་པས་གསུང་ངག་འཕྲལ་དུ་མ་ཚུགས་ཀྱང་དེ་བར་སྒྲུབ་ཐབས་བརྒྱ་རྩ།
རྒྱ་མཚོ། གྲུབ་ཆེན་བརྒྱད་ཅུ། ཟུར་བཀའ་མང་བ་སོགས་ཆོས་བཀའ་དཔག་ཏུ་མེད་པ་འཕྲལ་འཕྲལ་བཀའ་དྲིན་བསྐྱངས། འོན་ཀྱང་ཟླ་བ་དགུ་ཙམ་གྱི་བར་ཆོས་བསྒུགས་ལ་སྡོད་དགོས་བྱུང་བར་ཆས་སོགས་རྗེ་བླ་མས་བཀའ་དྲིན་བསྐྱངས།
གཞན་ཡང་རྩེ་གདོང་ཡུམ་དྲུང་སོགས་ནས་གནང་བས་ཕོངས་པ་མ་བྱུང་ཀྱང༌། གསུང་ངག་གི་འདོད་གདུངས་ཀྱིས་སེམས་ཁྲལ་ཤིན་ཏུ་ཆེ་བར་བྱུང༌། དེ་བར་དུ་སྙེ་ཐང་བྲག་སྣ་བའི་དགེ་སློང་ཕན་བདེ་རྒྱལ་མཚན་གྱིས་སྐར་རྩིས་ཀྱི་རི་མོ་ཁྲིད་པས་

ཞག་མང་མ་འགོར་བར་ཤེས། དེང་སང་ཞག་པོ་རེ་གཉིས་ཀྱི་རྒྱུན་ཡང་སྡོད་མི་ཚུགས་པར་ཆོས་འཕྲོག་ཐོབ་བྱེད་པའི་ཚོད་ན་དགའ་རབ་ཡིན་སྙམ་པའང་བྱུང༌། དེ་ནས་ཧོར་ཟླ་དང་པོར་གཟའ་ཚེས་བཟང་བ་ནས་བཟུང་གསུང་ངག་རིན་པོ་ཆེ་འཛུགས་པ་གནང་བའི་སྒོ་དོད།
དེའང་རྩེ་གདོང་ཞབས་དྲུང་སྐུ་མཆེད་ལ་སློབ་བཤད་དང༌། ཚོགས་པ་བྱིང་ལ་ཚོགས་བཤད་དུས་གཅིག་ལ་གནང་རྩིས་ཀྱི་སྔ་དྲོ་གཟིམས་ཆུང་ཀ་དྲུག་མར་སློབ་བཤད།
ཕྱི་དྲོ་འདུ་ཁང་ཆེན་མོར་ཚོགས་བཤད་ཀྱི་ཐུགས་གྲ་སྒྲིག་པ་གནང༌། གོང་ཞབས་རིན་པོ་ཆེ་ནས་སློབ་བཤད་མི་བཅུ་གཅིག་ལས་མང་བར་མི་འགབ་བཀའ་ཕེབ་པར་བརྟེན། བཅོ་བརྒྱད་བླ་བྲང་ནས་ངེད་ཀྱི་རྩར་བླ་མ་བསམ་འཕེལ་བ་གནང་ནས་སང་ཉིན་གསུང་ངག་ཚུགས་རྒྱུ་ཡིན།
དེའང་བབས་འདི་བཞིན་ཡིན་པས་སློབ་བཤད་རང་དུ་འོང་རྩིས་ཀྱི་བཀའ་ཕེབ་བསྒྱུར་བྱུང་བས་ས་དང་པོ་ཐོབ་པ་ལྟ་བུའི་དགའ་སྤྲོ་དཔག་མེད་ཐོབ།
དེའང་སྔོན་གྱི་ཁ་སྐད་ཅིག་ལ། སྔ་གྲུ་དང་པོ་ཁ་དྲགས་སུ་ཡོད་ཀྱིས་ཁྱེར། བར་པ་ནི་གྲུ་གླ་སུ་ཡོད་ཀྱིས་ཁྱེར། བསམ་པ་གཏད་པ་མི་བདག་ལ་གྲུའི་སྐལ་བ་མེད་ཅེས་པའི་དཔེ་ལྟར། འཕྲེང་པོ་གཞི་བ་དཔོན་སློབ།
གསང་ཕུ་མཆོད་ཁང་དཔོན་སློབ། ཆོས་སྡེ་སྲིད་གསུམ་དཔོན་སློབ་རྣམས་ནི་བླ་མའི་ཁུར་བཞེས་ཀྱི་དོག་འཚངས་མཛད། བཅོ་བརྒྱད་རང་གི་ཕྱག་མཛོད་ཀྱིས་གཙོས་དྲུང་འཁོར་རྣམས་ནི་ཁ་དྲག་ངོམས་ནས་དོག་འཚངས་མཛད་འདུག
།བྱ་བྲལ་བ་བདག་ནི་ཚར་ཆེན་ཆོས་ཀྱི་རྒྱལ་པོའི་ཐུགས་རྗེའི་འོད་ཟེར་དང༌། ཕ་བླ་མ་དམ་པ་སྐུ་དྲིན་ཅན་དེས་བརྩེ་བས་མ་བོར་བར་སྙན་འབུལ་ཙམ་ཞུ་མ་དགོས་པར་འབད་མེད་དུ་གནང་བ་ནི་བླ་མའི་ཐུགས་རྗེས་བླ་ལྷག་ཏུ་སྐྱོང་བའི་སྒོ་དང་པོའོ།

།དེའང་ཞིབ་ཏུ་བརྟགས་ན་དེང་སང་གི་དུས་ཕ་བླ་མ་སྐུ་དྲིན་ཅན་དེས་བཀའ་དྲིན་བསྐྱངས་པའང་དེང་སང་གི་དུས་བཅུ་གཅིག་པོ་དེ་དག་གི་ནང་ནས་བདག་གཅིག་པུ་མ་གཏོགས་ཐམས་ཅད་ཀྱི་གསུང་ངག་འཆད་ཉན་གནང་བ་ལྟ་ཅི།
བསྙེན་པ་ཙམ་ཡང་མ་གནང་བར་ཕེབ་སོང་བ་ཐུགས་ཀྱི་མེ་ལོང་དུ་ཤར་བར་གདོན་མི་ཟའོ། །ཨ་ཧོ། སྔོན་བསགས་ཀྱི་ལས་འཕྲོས། །ཚར་པ་ཆོས་རྗེ་ཡི་བསྟན་ལ། །རང་བྱུང་འབད་མེད་དུ་ཞུགས་འདི། །སྔོན་བསགས་ཀྱི་ལས་འཕྲོ་རང་ཡིན་པད།
།དེའང་རང་ཉིད་སྔ་མོ་ནས་ཚར་ལུགས་ལ་འདྲིས་ཆེ་བ་མེད་པར་མ་ཟད། རྩ་སློབ་ངོར་པ་རང་ཡིན་གཤིས་ངོར་པ་རང་གི་ཁ་འཛིན་དམ་པོ་བྱེད་པ་ཞིག་ཡོད་ཀྱང༌། གྲྭ་ཚང་འགྲིམ་དུས་ཞྭ་ལུ་མཁན་རིན་པོ་ཆེས་ལྷོ་མོས་སུ་ལམ་འབྲས་གནང་བར་འགྲོ་འདོད་ཆེ་བར་བྱུང་ཀྱང༌།
རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང༌། ཞེས་གསུངས་པའི་དོན་ཐོག་ཏུ་བབས་ཏེ་དགེ་རྒན་དང་ཕ་མ་ལ་སོགས་པས་སློབ་གཉེར་གྱི་སྒང་ལ་མི་དྲན་དགུ་དྲན་མང་པོ་སློབ་གཉེར་མ་ནུས་པ་ཡིན།
ལམ་འབྲས་དེའང་ལུགས་གཞན་ཞིག་ཡིན་པར་འདུག །སྡོད་ཚུགས་ན་དགའ་གསུངས་བྱུང་བར། ལུགས་གང་ཡིན་རང་དང་རང་གིས་ཤེས་ཏེ་དབང་མེད་པར་འགྲོ་རྒྱུ་མ་བྱུང༌།
དེ་ནས་ཕྱག་རྟེན་དང་བཅས་བཅོ་བརྒྱད་བླ་བྲང་དུ་རྗེ་བླ་མའི་སྐུ་ཞབས་སུ་བཅར། སོར་བཅུ་སྙིང་གར་བཀོད། དད་མོས་ཀྱི་ཤུགས་དྲག་པོ་དང་བཅས་ཐུགས་རྩ་ནས་མ་བོར་བའི་བཀའ་སློབ་རིན་པོ་ཆེ་སྤྱི་བོར་ཕེབ་པས་རབ་དགའི་ས་ཐོབ་པ་ལྟ་བུར་གྱུར་ལགས་ཤིང༌།
བདག་གིས་ཡང་ཡང་ཐོབ་པ་ཞིག་མི་འོང་འདུག་ལགས་པས་ཕྱི་དྲོའི་ཚོགས་བཤད་ཀྱང་བཀའ་དྲིན་བསྐྱང་བར་ཅིས་ཀྱང་ཚུད་པ་ཞིག་ཐུགས་རྗེས་འཛིན་དགོས་ཞུས་པར།

མ་གཞི་དེ་ཁ་ལགས་ཀྱང༌། སྙིང་ནས་རང་གི་ཁྲིད་བསྐྱངས་ན་ད་ལམ་སློབ་བཤད་མཐར་ཐོན་ཉམས་ཁྲིད་དུ་བསྐྱང༌། སླར་ཚོགས་བཤད་ཟབ་པ་རང་རེའི་བརྒྱུད་པ་ཐུན་མོང་མ་ཡིན་པ་ཞིག་ཅིས་ཀྱང་འབུལ་ཐུབ་པ་བྱེད་པས་ཐུགས་ལྷོད་པ་གནང་བར་ཞུ།
ཞེས་སྐུ་རྩེད་དང་བཅས་ཞལ་འཛུམ་དཔག་མེད་གནང་བྱུང་བས། དེ་ལྟར་ན་ཐུགས་བརྩེ་བ་ནས་མ་ཤོར་བ་དགོས་ཚུལ་ཞུས། དེའི་སང་ཉིན་སྔ་དྲོ་ནས་མཁས་གྲུབ་གུང་རུ་ཤེས་རབ་བཟང་པོ་སོགས་མཁས་ཤིང་གྲུབ་པ་བརྙེས་པའི་བླ་མ་རིམ་པར་བྱོན་པའི་གཟིམས་ཆུང་ཀ་དྲུག་མར་རྗེ་བླ་མ་སེང་གེའི་ཁྲི་ལ་ཞལ་ནུབ་ཕྱོགས་སུ་གཟིགས་པའི་དབུ་ཐོག་ཏུ་གདུགས།
གཡས་སུ་རྒྱལ་མཚན། གཡོན་དུ་བ་དན།
སྐུ་མདུན་དུ་ཆུ་བཞི་སྔོན་འགྲོའི་ཉེར་སྤྱོད་སོགས་སློབ་བཤད་པའི་ཕྱག་ལེན་འཁྲུལ་མེད་ལྟར་བཀོད་མཛེས་སུ་བཤམས་པའི་མདུན་དུ་གཙོ་བོ་རྩེ་གདོང་ཁྲི་ཆེན་སྐུ་མཆེད། འཕྲེང་པོ་གཞི་བ། གསང་ཕུ་མཆོད་ཁང་པ།
སྲིད་གསུམ་སློབ་དཔོན་བསླབ་གསུམ་བསྟན་འཛིན། བཅོ་བརྒྱད་རང་གི་ཕྱག་མཛོད་སོགས་མདོར་ན་ཐ་ཆུང་བདག་གིས་མཐའ་བརྟེན་པ་བཅུ་གཅིག་ལ། རྣལ་འབྱོར་དབང་ཕྱུག་འཇིགས་བྲལ་དཔལ་ལྡན་ཆོས་སྐྱོང་གི་བཞེད་གཞུང་གསུང་ངག་རིན་པོ་ཆེ་སློབ་བཤད་ཟབ་མོ་ཚར་ཆེན་ཆོས་ཀྱི་རྒྱལ་པོས་ལེགས་པར་སྲོལ་བཏོད་པའི་སྣང་གསུམ་གྱི་སྐབས་འཇམ་དབྱངས་མཁྱེན་བརྩེས་མཛད་པའི་གསུང་ངག་བྱུང་ཚུལ་ལ་ངོར་ཆེན་མན་གྱི་རྣམ་ཐར་རྗེ་བླ་མའི་ཐུགས་ཐོག་ནས་གནང་བའི་ལྗགས་བཤད།
ཞི་ལྷག་གི་ངོ་སྤྲོད་དམིགས་སུ་ཕུག་པའི་མེ་ཏོག་སྔོན་པོ་འགྱེད་པ་སོགས་ཀྱི་ཕྱག་ལེན་ཕྲ་རགས་ཐམས་ཅད་སླ་ཆོས་སུ་མ་སོང་བར། བླ་མ་ལྔ་བཅུ་པའི་འགྲེལ་པར་ཚར་ཆེན་རྡོ་རྗེ་

འཆང་ཆེན་པོས་མཛད་པའི་དངོས་གྲུབ་སྒོ་འབྱེད་ཀྱི་སྟེང་ནས་ས་གཞུང་སྤེལ་བའི་ཟབ་བཤད། བདག་ཆེན་རིན་པོ་ཆེའི་ཡི་གེའི་སྟེང་ནས་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད། དེ་ནུབ་སློབ་མ་རྗེས་འཛིན་སློབ་བཤད་པའི་ལུགས་ལྟར་གནང་བ་ནས་རྗེ་བླ་མ་ཁ་གསོའི་ལྗགས་བསྙེན་ལ་བཞུགས།
འཕན་ཡུལ་གཉའ་གོང་ནང་སོས་མཆོད་འབྲུ་དང་སྣུམ་སོགས་མཐུན་རྐྱེན་སྦྱིན་བྱུང་བས་ཞག་བདུན་གྱི་བར་དེར་སྒྲུབ་པའི་མཎྜལ་ཚོམ་བུ་ལྔ་པ་བཤམས་པའི་མདུན་དུ་ཅི་འབྱོར་གྱི་མཆོད་པ་ཕུལ།
ཉིན་བསྟར་ཡང་མཎྜལ་ཚོམ་བུ་བདུན་པ་སྟོང་ཕྲག་རེ་དང༌། སོ་བདུན་མ་འོས་འཚམས། སྔ་དགོང་བརྒྱ་ཕྱག་རེ་དང་ཡིག་བརྒྱ་ལྔ་བརྒྱ་རེ་མ་ཆག་པའི་ཁུངས་བྱས།
དལ་བར་མ་བསྡད་པར་མིག་ལྟོས་ལ་ཕན་རེ་བྱས་ཁུལ་ཡིན། དེ་ནས་སྐུ་མཚམས་གྲོལ་འཕྲལ་བཅོ་བརྒྱད་བླ་བྲང་གི་དབང་ཁང་འཆི་མེད་ཕོ་བྲང་དུ་ཡབ་ཀྱི་རྡུལ་ཚོན་གྱི་དཀྱིལ་འཁོར་དུ་དག་བྱ་དག་བྱེད་ཀྱི་དབང་དོན་ངོ་འཕྲོད་པ།
ཁྱད་པར་སློབ་དཔོན་གྱི་དབང་སྟེགས་སྟེང་སློབ་མ་རེ་རེ་ནས་གནང་བ་སོགས་སློབ་བཤད་པའི་བཞེད་པ་འཁྲུལ་མེད། ཨཥྟཱའི་བཟླས་ལུང་བཅས་སྩལ། དེའང་རྗེ་བླ་མ་འདི་དབང་གང་དང་གང་གནང་ཀྱང་གཅིག་གོ་གཅིག་གིས་གཅོད་པ་འདི་ཚབ་འདིས་འོང་སོགས་གཏན་མི་གནང་བར་སོ་སོའི་ཕྱག་ལེན་ཕྲ་རགས་ཐུན་མོང་བ་མི་འགལ་ཞིང༌།
ཐུན་མོང་མ་ཡིན་པ་མ་འདྲེས་པའི་སྒོ་ནས་གསུང་བཤད་མཐའ་ཆོད་པ་བཀའ་དྲིན་བསྐྱངས་པས་དབང་ཐོབ་ལོ་ཙམ་མ་ཡིན་པར་སོ་སོའི་གྲུབ་མཐའ་འདི་དང་འདིའོ་སྙམ་པའི་ངེས་པ་བརྟན་པོ་རྙེད་པ་འོང་བས་དེང་སང་དབང་གི་རིགས་སྤྱི་དང༌།
ཁྱད་པར་སློབ་བཤད་ཟབ་མོའི་གནད་ལ་གཞན་གྱི་དྲིང་མི་འཇོག་པའི་སྤོབས་པ་རྙེད་པ་འདི་གཅིག་པུའི་སྐུ་དྲིན་ཡང་གཞལ་བར་ནུས་པའི་ཚད་

མ་མཆིས། འདི་སྐབས་ཀྱི་དཀྱིལ་འཁོར་ཐིག་དང་ཚོན་བཀྱེ་བ་སོགས་ཀྱི་ཞབས་ཕྱིར་ཡང་འབོད་པ་གནང༌། རྗེ་བླ་མ་སྒྲུབ་མཆོད་གནང་བའི་ཞབས་ཕྱིར་ཡང་སྡོད་ཆོག་པ་བྱུང་བས་སྐལ་བ་མཆོག་ཏུ་བཟང་བའི་བགོ་སྐལ་ཐོབ་པར་གྱུར།
དཀྱིལ་འཁོར་དེ་ཉིད་ཀྱི་སྟེང་ནས་ཚོགས་བཤད་ཀྱི་བཀའ་དབང་ཡང་གནང་བས་ཞག་ཉི་ཤུ་སྐོར་འགོར། སློབ་མ་ཁ་གྲངས་མ་འགྲིགས་པའི་སྐབས་ཐམས་ཅད་དུ་ཕྱིན་པས་རྒྱུ་དབང་ཚར་བརྒྱད་ཙམ་སོང༌།
དེ་ནས་སྔར་ལུགས་ལྟར་ཚོགས་སློབ་སོ་སོར་གནང་བའི་འཁོར་འདས་དབྱེར་མེད་ཀྱི་སྐབས་སུ་བཤད་ལུང་ཙམ་མ་ཡིན་པར་རིག་ཐོག་ཏུ་བརྡར་ཤ་ཆོད་པ་སློབ་བཤད་པའི་ལུགས་ལྟར་སེམས་འཚོལ་གཏོང་བ་སོགས་གནང༌།
བདག་ཆེན་རིན་པོ་ཆེས་མཛད་པའི་འཁྲུལ་སྤོང་རབ་གསལ་གྱི་སྟེང་ནས་ས་གཞུང་སྤེལ་བའི་བཤད་པ་ཤིན་ཏུ་རྒྱས་པ་སྔགས་ལམ་ལ་འཇུག་པའི་སྔོན་དུ་ཡུམ་གྱི་རྡུལ་ཚོན་གྱི་དཀྱིལ་འཁོར་དུ་དབང་བཞི་ཡོངས་སུ་རྫོགས་པ།
དེ་ནས་ཕྱི་ནང་གི་ཁྲིད་ཤིན་ཏུ་སྨིན་པ་ཚར་ཆེན་རྡོ་རྗེ་འཆང་གིས་མཛད་པའི་རྣམ་བཤད་ཉི་མའི་འོད་ཟེར་གྱི་སྟེང་ནས་སྒྲོ་འདོགས་གཅོད་པའི་གསུང་བཤད་ཤིན་ཏུ་རྒྱས་པ་ལྗགས་ཐོག་ནས་སྩལ།
གསང་དབང་གི་ཁྲིད་ཀྱི་ཐོག་མར་སིནྡྷཱུ་རའི་དལ་ལ་བརྟེན་པའི་རྗེ་བཙུན་ཡབ་ཡུམ་གྱི་བྱིན་རླབས་རྒྱས་པར་སྩལ་ནས། ཁྲིད་དངོས་གཞི་རྒྱལ་དབང་རྡོ་རྗེ་འཆང་ཆེན་པོས་མཛད་པ་ལ་ཐམས་ཅད་མཁྱེན་པ་ཀླུ་སྒྲུབ་རྒྱ་མཚོའི་ཁྲིད་ཡིག་ནས་ཁ་འགེངས་པ་གནང་བའི་དབང་གོང་མ་གསུམ་གྱི་ཁྲིད་གཏུམ་མོའི་དམིགས་རྐང་བཅོ་བརྒྱད།
ཡན་ལག་ལྔ་སྦྱོང༌། ལུས་སྦྱོང་ཉི་ཤུ་པ། ཕྲིན་ལས་སོ་གཉིས་པ་སོགས་སོ་སོར་ཕྱག་ཁྲིད་མཛུབ་སྤྲོད།
ཞར་བྱུང་བར་

དོ། རྨི་ལམ། སྒྱུ་ལུས། འོད་གསལ། འདའ་ཀ་མ་དང་བཅས་པ་དབང་བཞི་སོ་སོའི་མཇུག་ཏུ་ཆ་ཚང་བ་སློབ་བཤད་པའི་ལུགས་མ་འཁྲུལ་བ། ལུང་གི་རིམ་པ་སྣང་གསུམ་གྱི་སྐབས་བླ་མ་བརྒྱུད་པའི་རྣམ་ཐར་ཚང་བ། སྔགས་ལམ་ཚུགས་ནས་ལམ་འབྲས་གླེགས་བམ་པོད་སེར།
ལས་དང་པོ་པའི་ཆོས་སྣ་བདུན་དང་བཅས་པ། གླེགས་བམ་པོད་དམར། པོད་ཁྲ། པོད་ནག །མངོན་རྟོགས་ལུས་དཀྱིལ། དཀྱིལ་ཆོག་བྱ་བྲལ་མ། ཚར་ཆེན་རྡོ་རྗེ་འཆང་ཆེན་པོས་མཛད་པའི་ལྷན་ཐབས་སློབ་བཤད་ལ་དགོས་པ་ཆ་ཚང༌།
བླ་མའི་རྣལ་འབྱོར་ཐུན་མོང་དང་ཐུན་མོང་མ་ཡིན་པ། རྣལ་འབྱོར་དབང་ཕྱུག་གི་བསྲུང་བ་ཐུན་མོང་དང་ཐུན་མོང་མ་ཡིན་པའི་བྱིན་རླབས། བླ་མ་རིན་འབྱུང༌།
ཚར་གསུམ་ཁུག་པ། བརྡ་དོན་གསལ་བ། བརྡ་ཆིག་བརྒྱུད། སྒྲུབ་པ་ལུང་སྦྱིན། གསང་བཅུའི་རྒྱས་གདབ། རྟེན་འབྲེལ་གྱི་བྱིན་རླབས། མགོན་རྐྱང་གི་རྗེས་གནང་གི་བར་ཆ་ལག་ཡོངས་སུ་རྫོགས་པ་ཟླ་བ་ཕྱེད་བཞིའི་བར་དུ་སྩལ།
དེ་མཐུན་ཤོད་ཀྱི་ཚོགས་བཤད་ཀྱང་གྲོལ། གཙོ་བོར་གསུང་ངག་རིན་པོ་ཆེ་དང་བར་གསེང་ཐམས་ཅད་དུ་གསང་བ་འདུས་པ་ལུགས་གསུམ། བདེ་མཆོག་ལཱུ་ནག་དྲིལ་གསུམ། བོང་ཞལ་ཅན།
མཁའ་འགྲོ་རྒྱ་མཚོ་སོགས་དང༌། འཇིགས་བྱེད། གཤེད་དམར་ལུགས་གཉིས་སོགས་ཟུར་བཀའི་རིགས་ཀྱང་དཔག་མེད་སྩལ། གྲངས་བཅད་འདི་ཐམས་ཅད་ལ་བདག་ངེས་པར་ཚུད་པ་བཀའ་དྲིན་བསྐྱངས་པར་འགའ་རེ་ནས་ཕྲག་དོག་གི་རྣམ་པ་བྱེད་མཁན་ཡང་བྱུང་སོང་རུང་རྗེ་བླ་མ་དུས་གསུམ་སྒྲིབ་མེད་དུ་གཟིགས་པ་དེས་ཐ་ཆུང་བདག་གིས་ད་ལྟའི་ལན་སྐྱེལ་བ་འདི་ལྟ་བུ་འབྱུང་བ་ལ་དགོངས་པར་སྣང༌།
གསུང་ངག་གྲོལ་ནས་སྐུ་ཞབས་སུ་འབོད་པ་གནང༌།
རེ་ཞིག་འགྲོའམ་

སྡོད་བཀའ་ཕེབ་པར། ད་ལམ་རྒྱུན་ཡང་ལོ་གཅིག་ལྷག་པར་སོང་གཤིས་ཕ་མ་གཉིས་འཕྲད་པ་སོགས་ཀྱི་སྟབས་ནས་དགོངས་པ་ཞུས། སླར་མི་འགྱང་བར་སྐུ་ཞབས་སུ་འོང་ཆོག་པ་དང༌། དོན་གྱི་གཙོ་བོ་གསུང་ངག་ཚོགས་བཤད་དང༌།
རྡོ་རྗེ་རྣལ་འབྱོར་མའི་བཀའ་ཁྲིད་སོགས་ཐུགས་རྩ་ནས་མི་འདོར་བ་ཅིས་ཀྱང་མཁྱེན་མཁྱེན་ཞུས། ཞབས་སྤྱི་བོར་བཀོད་པའི་ཕྱག་ཕུལ་བས། ཞལ་འཛུམ་པ་དང་བཅས་ཤིན་ཏུ་འོང་བས་རེ་ཞིག་ཕེབ་པ་གནང་ཀྱང༌།
ཡུན་རིང་པོར་མི་འགོར་བར་ཕེབ་དགོས་པ་འདུག་པས་ཅིས་ཀྱང་ཐུགས་ལ་གཞུག་དགོས་ཞེས་ཤིན་ཏུ་དགྱེས་པའི་གསུང་དང་བཅས་འཕགས་པའི་ཐུགས་དམ་རྟེན་གུར་མགོན་རྒྱ་ནག་མ་མགོར་འཇོག་པ་གནང་བས་བཀའ་བསྒོ་ཤིན་ཏུ་རྒྱས་པ་གནང༌།
བདག་གྲོགས་མཆེད་རྣམས་ཀྱི་མིག་མཆི་ མས་གང་བཞིན་དུ་འབྲལ་མི་ཕོད་པའི་ཚུལ་དུ་ཕྱི་འགྲོས་ཀྱིས་འོངས་པས་གཟིམས་ཆུང་གི་སྒོ་རྒྱབ་ཏུ་སླེབས་དུས། བཀའ་ལས། ད་ལམ་འཁོར་ཙམ་ཕེབ།
འདིའི་སྟོན་འཇུག་ཙམ་ལ་ལམ་འབྲས་ཚོགས་བཤད་ངེས་པར་འོང་པས་ཕེབ་པ་ཞུ་ཞེས་བཀའ་ཕེབ་བྱུང་བས་དགའ་བ་དང་སྐྱོ་བ་ལྷན་ཅིག་པར་དེ་ནུབ་སྡོད་གནས་སྟོང་ར་ཆོས་སྡེའི་བླ་བྲང་རྫོགས་ནུབ་ཏུ་བྱེད་ཡོད་པར་དེར་བསྡད།
སང་ཉིན་ཤར་ལ་ཐོན་པས་ལ་ཆུ་སྒང་ནས་ཕྱག་མང་དུ་བཙལ། མྱུར་དུ་ཞལ་དཀྱིལ་མཇལ་བའི་སྨོན་ལམ་བཏབ་ནས་རང་གནས་སུ་ལོག །ཐོག་མར་ཕ་མ་དྲིན་ཅན་གཉིས་དང་མཇལ་བས་དགྱེས་ཚོར་དཔག་མེད་མཛད།
ངལ་བསོ་དང་སྦྲགས་ཞག་ལྔ་དྲུག་བསྡད། དེ་ནས་དབེན་གནས་རྨོར་དགོན་དུ་ཕྱིན། ཆག་མེད་ཀྱི་རིམ་པ་བིར་སྲུང་མ་གཏོགས་ཐུན་བཞི་རེ་མ་ཆག་པ་དང༌། སྒྲུབ་མཆོད་ཀྱི་ཚོགས་ཀྱང་རྟག་པར་ཕྱིན།
མཁའ་སྤྱོད་མའི་གཞི་བསྙེན་ཞིག་བགྱིས། བློ་གསལ་ན་

གཞོན་ཡང་མཚམས་གཡོག་སོགས་བྱ་ནན་པར་ཡོད། ཡང་དེ་ཀའི་སྟོན་དཔལ་རྒྱུན་གྱི་དབང་པོའི་ཆོས་གྲྭ་ཆེན་པོར་ཕྱིན། བླ་བྲང་དུ་སླེབས། སྐུ་ཞབས་སུ་ཤོག་གནང་བར་ཕྱག་རྟེན་གྱ་ནོམ་པ་དང་བཅས་མཇལ་མ་ཐག་སྔར་བས་ཀྱང་དད་པ་ལྷག་པར་འཕེལ།
གསུང་གླེང་འཇམ་ཞིང་བག་ཕེབ་པ་ཡུན་རིང་པོའི་བར་དུ་སྩལ་བས་རེ་ཞིག་རྣམ་རྟོག་རགས་པ་ཐམས་ཅད་འགགས་ནས་བདེ་ཆམ་པར་གྱུར། བཀའ་ལས། ད་རེ་ཞིག་བླ་བྲང་རང་དུ་བཞུགས།
ཆས་ཁའི་སྤྲོ་བསྡུ་སོགས་ཀྱང་མི་འཚལ། ཆོས་ཀྱང་ཞོར་ཞོར་དུ་འོང་གནང་བས་དགའ་བ་དང་སྤྲོ་བ་སྟབས་ཅིག་ཏུ་འཕེལ་བར་གྱུར། འདི་ནས་བཟུང་ཆུ་སྤྲེའི་བར་ལོ་བཅུ་གསུམ་གྱི་རིང་ཟླ་བ་རེ་གཉིས་མ་གཏོགས་རྗེ་བླ་མའི་ཞབས་པད་དང་མི་འབྲལ་བར་བཅར།
རྗེ་བཙུན་མི་ལའི་ཞལ་ནས། ནོར་ཟང་ཟིང་གི་འབུལ་བ་མ་མཆིས་ཀྱང༌། སྒྱུ་ལུས་ཀྱི་ཞབས་ཏོག་རྡུལ་དུ་བརླག །ཅེས་གསུངས་པ་ལྟར་ཟང་ཟིང་གི་ཞབས་ཏོག་རྒྱ་ཆེར་མ་འགྲུབ་མོད།
རྗེ་འདི་ཉིད་སྤྱིར་ཟང་ཟིང་ལ་མ་ལྟོས་པའི་ཐམས་ཅད་ལ་ཉེ་སྙོམས་པ་བྱང་སེམས་ཀྱི་མཚན་ཉིད་དང་ལྡན་ངེས་ཡིན་པར་མ་ཟད། ཁྱད་པར་བདག་ལ་ཤིན་ཏུ་ཐུགས་བརྩེ་བར་ཡོད། ལུགས་གཉིས་ཀ་ནས་མཆོག་ཏུ་བཀའ་དྲིན་ཆེ་བར་བསྐྱངས།
དེའི་ལོ་སྟོན་མཇུག་ནས་ནཱ་ལེནྡྲར་ཚོགས་པར་གསུང་ངག་ཚོགས་བཤད་རྒྱས་པ་རྒྱབ་བརྟེན་ལུང་བཅས་ཚང་བར་སྩལ། དགུན་རྗེ་བླ་མ་ཅུང་ཟད་སྐུ་ལྟེམ་པའི་ཚུལ་བསྟན་པར་སྐུ་རིམ་སོགས་ཚར་གྲུལ་ཆེ་བར་གནང་བས་ཟླ་བ་གཉིས་ཙམ་ལ་སྐུ་དྭངས།
ཕྱོགས་ཀྱི་འདུས་པ་མང་དག་ལ་དམ་པའི་ཆོས་ཀྱི་དགའ་སྟོན་དཔག་མེད་སྩལ། དེ་ལོ་དབྱར་གྱི་རིང་ལྗགས་ལུང་གི་རིགས་ཤིན་ཏུ་མང་བ་བརྩེ་བས་བསྐྱངས།
དེའི་སྟོན་མཇུག་ཀྱང་ཕྱོགས་

འདུས་དང་གཉུག་མར་གནས་པ་བཅས་ལྔ་བརྒྱ་ཙམ་ལ་གསུང་ངག་ཚོགས་བཤད་མཛེས་རྒྱན་གྱི་སྟེང་ནས་ཤིན་ཏུ་སྨིན་པ་རྒྱབ་བརྟེན་གྱི་ལུང༌། བྱིན་རླབས་རགས་བསྡུས་བཅས་རྒྱས་པར་སྩལ། དེའི་དགུན་གྱི་བར་རྗེས་གནང་ཟུར་བཀའི་རིགས་མང་བ་དང༌།
ས་སྐྱའི་བཀའ་འབུམ་གྱི་ལུང་རྫོགས་པར་གནང༌། དེ་ནས་སོས་སློབ་དཔོན་ཨ་བྷ་ཡའི་བཞེད་སྲོལ་རྡོ་རྗེ་ཕྲེང་བ་བདེ་ལེགས་སུ་བྱེད་པའི་དཀྱིལ་འཁོར་གསུམ་བཅས་དཀྱིལ་འཁོར་ཞེ་ལྔའི་དབང་བསྐུར་ཕྱག་ལེན་གཙང་མའི་སྒོ་ནས་གནང་ཞིང༌།
རྒྱབ་ཆོས་སུ་ཕྲེང་བ་སྐོར་གསུམ་གྱི་དཀྱིལ་ཆོག་རྡོར་ཕྲེང་མཛེས་རྒྱན་གྱི་ལུང་བཅས་བཀའ་དྲིན་བསྐྱངས་ཤིང༌། དེའི་ཕྱི་ལོ་བདག་རང་ལོ་ཉི་ཤུ་རྩ་དགུར་སླེབས་པ་ཆུ་ཕོ་ཁྱི་ལོར་ད་ལྟའི་ཞབས་དྲུང་གདུང་བརྒྱུད་ངག་དབང་མཁྱེན་བརྩེ་རབ་བརྟན་དགུང་ལོ་བདུན་བཞེས་པའི་ཐུགས་གཉེར་ཞབས་བསྐུལ་ཞུ་དགོས་ཚུལ་ཕེབ་པའི་བཀའ་ནན་ལྡོག་མ་ནུས་པར་རེ་ཞིག་བར་དགོངས་པ་ལྟར་ཞུ་ཞུས་ནས་ལོ་བདུན་གྱི་བར་ཞབས་བསྐུལ་ཞུས།
དེ་ནས་ལོ་འདི་ནང་དུའང་གསུང་ངག་ཚོགས་བཤད་འབྲིང་པོ་ཞིག་སྩལ། བྱི་གླང་གཉིས་སུ་འཕན་ཡུལ་གཞུང་དང་ནཱ་ལེནྡྲར་འབྲུམ་པ་མཆེད་སྟབས་དབོན་རིན་པོ་ཆེའི་ཞབས་ཕྱིར་མངའ་ཞབས་སུ་ཐོ་བཙུན་གནང་བའི་བཙུན་ཆུང་བཅུ་གསུམ་དང་བཅས་བཤེས་གཉེན་འབྲོམ་སྟོན་པ་དང་སྐུ་མཆེད་གསུམ་གྱི་ཞབས་ཀྱིས་བཅགས་པའི་བསམ་འགྲུབ་རི་མཁར་ཞེས་ད་ལྟ་མཁར་གདོང་དུ་གྲགས་པའི་རྫོང་ཆུང་ཞིག་ཡོད་པ་དེར་འབྲུམ་འཛེམས་གཅད་རྒྱ་གནང༌།
དེ་ནས་ཐོ་བཙུན་རྣམས་སོ་སོར་བཀྱེ་སྟེ་ངེད་དཔོན་སློབ་གསུམ་གྱིས་ལོ་ཕྱེད་གཉིས་ཙམ་གྱི་བར་བསྙེན་མཚམས་དམ་པར་གནང་བའི་བདག་གིས་གཤེད་དམར།
འཇིགས་བྱེད།

གུར་ཞལ་སོགས་ཀྱི་བསྙེན་པ་མཐར་ཕྱིན་པ་ཁ་སྐང་གི་སྦྱིན་སྲེག་དང་བཅས་པ་སོང༌། རྗེ་དབོན་རིན་པོ་ཆེས་ཀྱང་གཤེད་དམར་སོགས་མང་བར་སོང༌། རྗེ་བླ་མ་ཐུགས་བརྩེ་བའི་སྟབས་ཞག་བཅུ་སྐོར་རེ་ལ་ཆིབས་ཁ་ལན་རེ་བསྐྱོད་པས་བཞུགས་ཞག་ལྔ་དྲུག་རེ་བཞུགས་སྟན་འཇགས་རིང་རྗེས་གནང་དང་ལུང་གི་རིགས་རྒྱུན་དཀོན་ཞིང་སྔར་མ་གསན་པ་ཐམས་ཅད་རིམ་གྱིས་ཞབས་བསྐུལ་ཞུས་པ་ལྟར་དགྱེས་པའི་སྒོ་ནས་འཕྲལ་འཕྲལ་གནང༌།
དེ་བར་དུ་རེས་འགའ་ནི་ནཱ་ལེནྡྲ་དང་ཡུམ་བཅས་པས་ཞབས་ཐོག་རྒྱས་པར་གནང་བས་ངེད་དཔོན་སློབ་ཐམས་ཅད་སྐྱིད་དུ་ཚོར་བའང་བྱུང༌། དབྱར་དུས་སུ་ནི་ཞོལ་གྱི་མི་སེར་ས་གཙང་ས་ནས་སྒོག་བཙོང་སོགས་བླངས་པའི་དཀའ་ཐུབ་སེ་བའང་དགོས་པ་བྱུང་ཞིང༌།
འཇིག་རྟེན་པའི་ཁ་སྐད་ལ། དཔྱིད་ཀྱི་གནམ་ལ་གྲང་གསུམ་དྲོ་གསུམ་འོང་ཟེར་བ་དང་མཚུངས་པར་བྱུང༌། དབོན་རིན་པོ་ཆེའང་ངེད་རང་ལ་ཐུགས་བློ་ཕེབ་པས་ཐུགས་དམ་སོགས་མི་གནང་ཀྱང་ཤིན་ཏུ་སྐྱོ་བའང་བྱུང༌།
འབྲུམ་ཐག་ཆོད་ནས་ནཱ་ལེནྡྲར་ཕེབ། དེ་ལོ་ཕ་སྟོང་ར་བ་ཆེན་པོའི་པོད་སྔོན་མ་སོར་བཞག་གི་སྟེང་ནས་ལམ་འབྲས་ཤིན་ཏུ་རྒྱས་པ་རྒྱབ་རྟེན་གྱི་ལུང་དང་བཅས་པ་གནང༌།
བཀའ་ལས། ད་ལམ་གྱི་ལམ་འབྲས་འདི་ངེད་རང་སྒེར་གྱི་ཕ་ཆོས་ལྟ་བུ་ཕ་རྒན་རོང་སྟོན་ཆེན་པོ་དང༌། མཁས་གྲུབ་གུང་རུ་ཤེས་རབ་བཟང་པོ་སོགས་བརྒྱུད་པར་བཞུགས་པའི་འགངས་ཆེ་བ་རང་ཡིན་པས་དོ་གལ་བྱེད་དགོས།
ཞེས་ཡང་ཡང་བསླབ་དོན་ཕེབ། དེ་ལོ་བདག་གིས་རྗེ་བླ་མ་མཁྱེན་རབ་བསྟན་འཛིན་བཟང་པོའི་རྣམ་ཐར་དང༌། རྗེ་བླ་མའི་གསན་ཡིག་སྒྲིག་པ་སོགས་ཀྱི་ཞབས་ཕྱི་ཞུས། དེ་ནས་ས་སྦྲུལ་རང་ལོ་སོ་དྲུག་པའི་དུས་གསང་ཕུའི་གླིང་སྨད་ཞབས་དྲུང་

དཔལ་ལྡན་གྲགས་པ་སོགས་དང་གཉུག་མར་གནས་པ་གཙོས་ལྔ་བརྒྱ་སྐོར་ལ་གསུང་ངག་ཚོགས་བཤད་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་མཛེས་རྒྱན་སོར་བཞག་སྟེང་ནས་བླ་མ་བརྒྱུད་པའི་རྣམ་ཐར་ལྗགས་ཐོག་ནས་བཀའ་དྲིན་བསྐྱངས་པ་སོགས་ངོར་ལུགས་ཐུན་མོང་མ་ཡིན་པ་སོར་བཞག་སྣང་གསུམ་རྫོགས་མཚམས་སུ།
ཡར་ཀླུངས་བཀྲ་ཤིས་ཆོས་སྡེའི་དབོན་རིན་པོ་ཆེ་ངག་དབང་བློ་གསལ་མཆོག་ལྡན་དགྱེས་མཛད་རྡོ་རྗེའི་ཐུགས་ཀར་སྐུའི་བཀོད་པ་བསྡུས་པར་རྒྱལ་དབང་མཆོག་གི་བཀའ་ཤོག་ལམ་ཡིག་སོགས་སྩལ་ཕེབ་ལྟར་གསུང་ངག་སྣང་གསུམ་རྫོགས་ནས་ཡར་ཀླུངས་སུ་ཆིབས་ཁ་བསྐྱོད་པ་གནང༌།
སྙན་བརྒྱུད་བསྟན་པའི་འབྱུང་གནས་བཀྲ་ཤིས་པའི་ཆོས་ཀྱི་སྡེ་ཆེན་པོར་དབོན་རིན་པོ་ཆེའི་སྐུ་གདུང་དྲུང་དུ་ཐུགས་དམ་གསལ་འདེབས།
དབང་བསྐུར། མེ་མཆོད་སོགས་རྗེ་བླ་མའི་མཆོད་གཡོག་གི་ཞབས་ཕྱི་བདག་རང་གིས་ཞུས། ཕར་ཕྱིན་གྱི་ཕེབ་ལམ་ཚོར་ཡང་ས་ལུགས་ཀྱི་དགོན་པ་ཐམས་ཅད་ནས་སྤྱན་འདྲེན་ཞུས།
བཀའ་ཆོས་ཀྱང་ཉིན་མཚན་མེད་པར་སྩལ་བའི་ཕྱག་གཡོག་གང་འགྲུབ་བྱས། དེ་ནས་གདན་ས་ཆེན་པོར་ཕེབ། སྔར་གྱི་གསུང་ངག་གི་འཕྲོས་སྨིན་རྒྱས་སུ་བཀའ་དྲིན་བསྐྱངས།
ལོ་དེ་ནང་དུ་དཔལ་དུས་ཀྱི་འཁོར་ལོའི་རྡུལ་ཚོན་གྱི་དཀྱིལ་འཁོར་དུ་དབང་རྒྱས་པ་དང༌། བདེ་མཆོག་མཁའ་འགྲོ་རྒྱ་མཚོའི་རྡུལ་ཚོན་ལ་བརྟེན་པའི་དབང༌། བདེ་མཆོག་ནག་པོ་པའི་རྡུལ་ཚོན་ལ་བརྟེན་པའི་དབང་སོགས་དཔག་ཏུ་མེད་པ་སྩལ།
ལྕགས་རྟ་ཟླ་བ་དང་པོར་གཙང་དུ་ཆིབས་ཁ་བསྐྱོད་ནས་རིམ་གྱིས་གདན་ས་ཆེན་པོ་དཔལ་ལྡན་ས་སྐྱར་སྔགས་འཆང་ཐམས་ཅད་མཁྱེན་

པ་ཆེན་པོ་དང་མཇལ། འབུལ་ནོད་བསམ་གྱིས་མི་ཁྱབ་པ་དང་ཆོས་དུང་དཀར་པོ་རྒྱང་གྲགས་འབུད་པ་གནང༌། ཟླ་བ་དྲུག་གི་བར་གཞི་ཐོག་ཏུ་སྟན་ཆགས་པའི་སྔགས་འཆང་བླ་མ་མཆོག་གིས་དཔལ་ལྡན་ས་སྐྱ་པའི་ཡབ་ཆོས་རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་པའི་དབང༌།
སྨད་ལས་གདུག་པ་སྒྲོལ་བའི་རྗེས་གནང༌། དཔལ་ཀྱེ་རྡོ་རྗེའི་གཙོ་ཆེའི་ཆོས་སྣ་སུམ་ཅུ་རྩ་དགུའི་རྒྱ་གཞུང་གི་ལྗགས་ལུང༌། དམར་པོ་སྐོར་གསུམ་གྱི་བེའུ་བུམ་ཡོངས་རྫོགས།
མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་བཀའ་འབུམ་ཡོངས་རྫོགས་ཀྱི་ལུང༌། དཔྱལ་ལུགས་ཕག་མོ་སྐོར་གསུམ་གྱི་རྗེས་གནང་ལུང་བཅས། ནཱ་རོ་མཁའ་སྤྱོད་ཀྱི་བྱིན་རླབས།
དཀར་བདུད་ཀྱི་རྗེས་གནང༌། གུར་མགོན་ཁྲོ་བཅུའི་རྗེས་གནང༌། འཆི་མེད་དཔལ་སྟེར་གྱི་ཚེ་དབང༌། རྗེ་བླ་མས་ཕར་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས། ཐུབ་བསྟན་མཁན་ཆེན་བཟང་པོ་རྒྱལ་མཚན།
མཁན་ཆེན་ངག་དབང་བློ་གསལ་བསྟན་པ་རབ་རྒྱས། རྗེ་དབོན་ངག་དབང་མཁྱེན་བརྩེ་རབ་བརྟན་པ་སོགས་ལ་དཔལ་དུས་ཀྱི་འཁོར་ལོ། བདེ་མཆོག་མཁའ་འགྲོ་རྒྱ་མཚོ། བདེ་མཆོག་བོང་ཞལ་ཅན་རྣམས་ཀྱི་དབང་རྡུལ་ཚོན་ལ་བརྟེན་པ།
བཀའ་གདམས་ཐིག་ལེ་བཅུ་དྲུག །ཕྱག་རྡོར་འགྲོ་བཟང་ལྷ་ཉེར་གཅིག །རྣམ་འཇོམས་དཀར་པོ། སྒྲོལ་མ་ལྷ་བཅུ་བདུན་མ། གུར་རིགས་བསྡུས། སམྦུ་ཊ། རྡོར་དབྱིངས་རྣམས་ཀྱི་དབང་རས་བྲིས་ལ་བརྟེན་པ།
རྗེས་གནང་ཟུར་བཀའ་ཤིན་ཏུ་མང་བ། ངོར་ཆེན་རྡོ་རྗེ་འཆང་ཆེན་པོའི་བཀའ་འབུམ་པོད་བཞི་མ། མུས་ཆེན་སངས་རྒྱས་རིན་ཆེན་གྱི་བཀའ་འབུམ། རྣམ་སྲས་ཀྱི་བེའུ་བུམ་པུསྟི་གཉིས།
བསམ་གཏན་

གླིང་པའི་ཨ་ཏི་ཡོངས་རྫོགས་ཀྱི་ལུང་སོགས་ཆོས་བཀའ་དཔག་ཏུ་མེད་པ་འབུལ་བ་གནང༌། དེ་མཚུངས་ཐུབ་བསྟན་མཁན་ཆེན་གྱིས་ཐུན་མོང་དུ་ངོར་ཆེན་དཀོན་མཆོག་ལྷུན་གྲུབ་ཀྱི་བཀའ་འབུམ་པུ་སྟི་གསུམ་གྱི་ལུང༌།
རྗེ་དབོན་རིན་པོ་ཆེར་སྒེར་དུ་ཀུན་མཁྱེན་བསོད་ནམས་སེང་གེའི་སྔགས་འབུམ་པུསྟི་གསུམ་གྱི་ལུང༌། ཀུ་རུ་ཀུལླེ་གསང་སྒྲུབ་ལྷ་ལྔའི་བྱིན་རླབས། ངག་དབང་བློ་གསལ་བསྟན་པ་རབ་རྒྱས་ཀྱིས་ཐུན་མོང་དུ་ལམ་སྦས་བཤད་ཀྱི་ཐུགས་རྡོ་རྗེའི་ཁྲིད།
ཀླུ་སྒྲུབ་རྗེའི་ཡི་གེའི་སྟེང་ནས་བྱིན་རླབས་ལུང་དང་བཅས་པ་འབུལ་བ་གནང༌། གོང་གསལ་འདི་ཐམས་ཅད་ཚང་བར་ཐོབ་པའི་སྟེང་དུ་བདག་རང་གིས་ཐུབ་བསྟན་མཁན་ཆེན་དྲུང་དུ་དམར་པོ་སྐོར་གསུམ་གྱི་རྗེས་གནང་ཐུན་མོང་མ་ཡིན་པ་དང༌།
འཇིགས་བྱེད་རྭ་ལུགས་བཅུ་གསུམ་མའི་དབང་ཚར་ལུགས་ཐུན་མོང་མ་ཡིན་པ་ཁྲིད་བཅས་ཞུས། ངག་དབང་བློ་གསལ་བསྟན་པ་རབ་རྒྱས་དྲུང་དུ་བེག་ཙེ་འཁོར་མང་གི་རྗེས་གནང༌།
ནཻ་གུའི་ཁྲིད་ཚར་ལུགས། ཚར་ཆེན་རིན་པོ་ཆེའི་གསུང་འབུམ་ཕལ་ཆེ་བའི་ལུང༌། མཁན་ཆེན་དོན་གྲུབ་ལེགས་བཟང་གི་དྲུང་དུ་སེམས་ཙམ་ལུགས་ཀྱི་སེམས་བསྐྱེད།
རྣམ་སྲས་ལྔ་ཕྲག་གསུམ་གྱི་རྗེས་གནང་སོགས་ཞུས། མདོར་ན་ཟླ་བ་དེ་ཙམ་གྱི་བར་དུ་ཆོས་དེ་ཙམ་ཐོབ་པ་སྐལ་པ་བཟང་བའི་མཆོག་གནས་དང༌། དུས། སྟོན་པ། ཆོས། འཁོར་ཏེ་ཕུན་སུམ་ཚོགས་པ་ལྔ་ལྡན་དུ་གྱུར།
དེ་ནས་རྗེ་བླ་མ་དཔོན་སློབ་རྣམས་བྱང་ལམ་བརྒྱུད་ནཱ་ལེནྡྲར་ཕེབ། དབོན་རིན་པོ་ཆེ་དཔོན་གཡོག་ཧྲགས་བསྡུས་མདོ་ཁམས་ཕྱོགས་སུ་ཕེབ། ཁོ་བོས་རེ་ཞིག་ཞབས་ཕྱིར་བསྡད། དེ་བར་བློ་གསལ་གྱིས་གསོལ་དཔོན་ཞུས་ནས་ཟླ་བ་བཞི་ཙམ་

སོང་བསྟུན་དགོངས་ཁྲོལ་ཞུས་པར། རེ་ཞིག་ཀྱེ་རྡོར་བསྙེན་ཆེན་སོགས་ཀྱི་སྟབས་ནས་དེ་ཁ་བྱས་ནས་འགབ་ཅེས་ཕེབ། མཚམས་ཀྱི་རིང་གི་ཇ་མར་དང༌། ཉེར་མཁོ་ཐམས་ཅད་དང༌། མི་དང་མི་མ་ཡིན་གྱི་འགྲོ་བ་ཐམས་ཅད་ཀྱི་བར་ཆད་སེལ་ཞིང་མཐུན་རྐྱེན་སྒྲུབ་པའི་བཀའི་སྤྲིང་ཡིག་དང་བར་ཆད་ཀྱིས་མི་ཚུགས་པའི་བཀའ་བསྒོ་རྒྱས་པར་སྩལ།
འབྲལ་མི་ཕོད་པ་ལྟ་བུར་བྱུང་ཀྱང་ཞབས་སྤྱི་བོར་བཀོད་པའི་སྨོན་ལམ་དང༌།
ཁྱད་པར་སྐྱེ་བ་དང་ཚེ་རབས་ཐམས་ཅད་དུ་རྗེས་སུ་འཛིན་པར་མཛད་དུ་གསོལ། ཞེས་མཆི་མའི་རྒྱུན་ཆར་ལྟར་འབབས་བཞིན་པ་དང་བཅས་རང་གནས་སུ་ལོག་སྟེ། དེ་ཡན་ཆད་དུ་ལོ་བཅུ་གསུམ་བར་མི་འབྲལ་བར་ཞབས་པད་བསྙེན་པའི་སྐབས་སོ།
།དེའང་རྗེ་བླ་མ་འདི་ཉིད་ཀྱི་ཞབས་དྲུང་དུ་ཡུན་དེ་ཙམ་སོང་ཀྱང་ཐུགས་ཅུང་ཟད་ཁྲོ་བའི་རྣམ་འགྱུར་ཙམ་ཡང་གནང་བ་མི་དྲན། བཀའ་ལུང་གི་རིམ་པའང་གཙོ་བོར་གསུང་ངག་ཚོགས་སློབ་སྡོམ་པ་ཚར་བཅུ་གཉིས།
རྡོ་རྗེ་ཕྲེང་བ་ཚར་བརྒྱད་སོགས། མདོར་ན་རྗེ་བླ་མའི་གསན་ཡིག་ནང་བཞིན་བུམ་པ་གང་བྱོའི་ཚུལ་དུ་བཀའ་དྲིན་བསྐྱངས། ཟང་ཟིང་གི་གནང་ཆའང་སྔ་ཕྱིར་རྟ་མཛོ་ཕོ་མོ། ཇ། གོས་དར།
དཀར་ཡོལ་སོགས་དཔག་མེད་དང༌། ཁྱད་པར་ཕྱག་དཔེ་སོགས་ཐུགས་དཀྱིལ་ནས་མ་བོར་བ་ཡང་ཡང་བཀའ་དྲིན་བསྐྱངས་པའི་སྐུ་དྲིན་བྱང་ཆུབ་བར་དུ་གཞལ་མི་ནུས་མོད། འོན་ཀྱང་བཀའ་ལུང་གང་ཐོབ་ཐམས་ཅད་བེད་མེད་དུ་མ་བཞག་པར་རང་གིས་ཉམས་ལེན་གང་ནུས་དང༌།
གཞན་དོན་གཉེར་ཅན་རྣམས་ལའང་ངལ་སུན་མེད་པར་ཕུལ་བས་སྐུ་དྲིན་བསབས་པ་ལ་ཕན་ནམ་སྙམ་པ་ནི་ཡོད། དེ་དག་གི་སྔ་ཕྱིར་དམ་པ་དུ་མ་ལས་ཟབ་པ་དང་རྒྱ་

ཆེ་བའི་ཆོས་བཀའ་ཐོབ་པ་རྣམས་རགས་རིམ་ཕྱོགས་གཅིག་ཏུ་སྨོས་ན། རང་ལོ་བཅུ་བཞི་པའི་དུས་ཆོས་འཁོར་གནས་མཁན་ཆེན་བློ་གྲོས་བརྟན་པའི་དྲུང་དུ་ཀྱེ་རྡོ་རྗེའི་དབང་རས་བྲིས་ལ་བརྟེན་པ། གུར་ལྷ་བརྒྱད།
ཞལ་བསྙེན་དུས། ཁྱུང་ཁྲ། འབྱུང་འདུལ། རི་ཁྲོད་མ་སེར་མོ། གྲྭ་པའི་ཛམ་དམར། ས་ལོའི་བླ་མཆོད། སྔགས་འཆང་ཀུན་དགའ་རིན་ཆེན་གྱིས་མཛད་པའི་ཡི་དམ་ཆོས་སྐྱོང་གི་གཏོར་ཆོག །དེས་མཛད་པའི་གཏོར་མ་བརྒྱ་རྩ་རྣམས་ཀྱི་ལུང༌།
ཀུན་རིག་གི་དབང་བཅས་ཞུས། རང་ལོ་བཅོ་ལྔ་པའི་སྟེང་གླིང་སྟོད་པ་ཆེན་པོ་དཀོན་མཆོག་དཔལ་འབྱོར་གྱི་དྲུང་དུ་ཀྱེ་རྡོ་རྗེའི་དབང་རས་བྲིས་ལ་བརྟེན་པ། འབྱུང་འདུལ།
རི་ཁྲོད་མ། རྟ་མགྲིན་གསང་སྒྲུབ་ཀྱི་རྗེས་གནང༌། ཚེ་དབང་འཆི་མེད་དཔལ་སྟེར། རྔོག་ལོའི་བསྟོད་པ། བིརྺ་པའི་བསྟོད་པ་དད་ཆུ་མ། གོང་མ་ལྔ་བསྟོད། མཚན་བརྗོད། ངོར་ཆེན་གྱི་བསྟོད་པ་རབ་སྡེ་རྦ་གསུམ།
སེམས་དཔའ་ཆེན་པོའི་བསྟོད་པ་ཐུབ་བསྟན་གསེར་ཁང་མ། གཡག་རོང་རྣམ་གཉིས་ཀྱི་བསྟོད་པ་ཤ་ལོ་ཀ་རེ། འཆི་མེད་དཔལ་སྦྱིན་མ་བཅས་ཐོབ། རང་ལོ་བཅུ་བདུན་པའི་དུས་སུ་དགེ་རྒན་གྱིས་ཁྲིད་ཞེངས་སྟེགས་སུ་ནམ་མཁའ་རིག་འཛིན་དབང་དྲག་པའི་དྲུང་དུ་ཉང་གྲགས་རྡོ་རྗེ་རྩལ་གྱི་དབང་ལུང༌།
དཀོན་མཆོག་སྤྱི་འདུས་ཀྱི་དབང༌། ཚེ་དབང་བཅས་དང་ཆོས་སྐོར་པུསྟི་ཡོངས་རྫོགས། གྲུབ་མཐའ་མཛོད་དང་ཐེག་མཆོག་མཛོད་ཀྱི་ལུང་བཅས་ཐོབ།
རང་ལོ་ཉེར་བཞི་པའི་དུས་འཇམ་མགོན་བསོད་ནམས་དབང་ཕྱུག་ཡབ་སྲས་དབུས་སུ་ཆིབས་ཁ་བསྒྱུར། ར་བ་སྨད་དུ་ཕེབ་པའི་དུས་ཚོགས་སུ་ཇོ་བོ་རྗེ་ནས་བརྒྱུད་པའི་སྒྲོལ་མ་ཉེར་གཅིག་གི་རྗེས་གནང༌།
སྨེ་བརྩེགས་དུད་ཀའི་

རྗེས་གནང་བཀྲུ་བྱབས་དང་བཅས་པ། མི་གཡོ་བ་དཀར་སྔོན་གཉིས་ཀྱི་རྗེས་གནང༌། ཤེར་ཕྱིན་དཀར་སེར་གཉིས་ཀྱི་རྗེས་གནང༌། གྲུབ་རྒྱལ་ལུགས་ཀྱི་ཚེ་དབང་རྣམས་འཇམ་མགོན་བསོད་ནམས་དབང་ཕྱུག་གིས་སྩལ། གོང་དཀར་ཆོས་སྡེར་ཀྱེ་རྡོར་རས་བྲིས་ལ་བརྟེན་པའི་དབང༌།
ལམ་དབང༌། ཡང་དག་ཟླ་གམ་དགུ་པའི་དབང༌། འཇམ་མགོན་ཀུན་དགའ་བཀྲ་ཤིས་ཀྱི་དྲུང་དུ་ཕུར་པའི་སྟོད་ལས་བྱང་ཆུབ་སྒྲུབ་པའི་དབང་རྣམས་ཞུས།
རྩེ་གདོང་ཁྲི་ཆེན་བསོད་ནམས་བསྟན་འཛིན་དབང་པོའི་དྲུང་དུ་འཆི་མེད་དཔལ་སྟེར་གྱི་ཚེ་དབང༌། ལྕགས་སྡོང་མའི་ཚེ་དབང་རྣམས་ཞུས། གླིང་སྨད་ཞབས་དྲུང་རིན་པོ་ཆེ་ཕུན་ཚོགས་རྒྱལ་མཚན་པར་ཚོགས་ཆོས་གླིང་སྨད་ཆོས་རར་བཀའ་གདམས་ལྷ་བཞིའི་རྗེས་གནང༌།
སེང་གེ་སྒྲ། སྨེ་བརྩེགས་ལྗང་ནག །ཁྲོ་མོ་སྨེ་བརྩེགས། རི་ཁྲོད་མ་སེར་མོ། ཛམ་སེར་ནག །རྣམ་འཇོམས་རྣམས་ཀྱི་རྗེས་གནང༌། ཀྱེ་རྡོར་གྱི་དབང་རྡུལ་ཚོན་ལ་བརྟེན་པ།
མཁན་ཆེན་ངག་དབང་དོན་གྲུབ་ལས་ཀུན་རིག་གི་དབང༌། འབྱུང་འདུལ་དང༌། ལྷ་མོ་ནམ་མཁའི་གོས་ཅན་མའི་རྗེས་གནང་དང་བཅས་པ་ཞུས། མེ་རག་སློབ་དཔོན་པདྨ་ཕྲིན་ལས་དབང་ཕྱུག་པར་སྒྲ་མི་སྙན་པའི་ཚེ་དབང་འབྲི་ལུགས།
དཀོན་མཆོག་སྤྱི་འདུས་ཀྱི་ཁྲིད་ལུང་བཅས། གཏུམ་མོའི་ཁྲིད། ཚེ་དབང་ལྕགས་ཀྱི་ཕོ་བྲང༌། བཀའ་ཐང་གི་ལུང་བཅས་ཞུས། རང་ལོ་ཉེར་ལྔའི་དུས་དོལ་མདའ་ཆོས་འཁོར་གནས་ཀྱི་དགོན་པར་རབ་འབྱམས་སྨྲ་བ་ཕྱོགས་ལས་རྣམ་རྒྱལ་གྱི་དྲུང་དུ་ཞག་ཉི་ཤུ་རྩ་འདྲེན་གྱི་བར་དུ་མདོ་སྐོར་པུསྟི་གྲགས་ཆེན་བཅོ་བརྒྱད་སོགས་ཤིན་ཏུ་དཀོན་པའི་ལུང་གི་རིགས་མང་པོ་ཞུས།
སྔོ་གཙོ་གྱུར་གྱི་ཞབས་ཏོག་ཧ་ལས་པར་བྱུང༌། སྨྲ་

དབང་ཕྱོགས་ལས་རྣམ་རྒྱལ་འདི་ཉིད་ལ་སྔ་ཕྱིར་འཇམ་དབྱངས་གང་བློ་མའི་རྗེས་གནང༌། བེག་ཙེ་ལྕམ་སྲིང་གི་རྗེས་གནང༌། ཚེ་དཔག་མེད་སྤྲུལ་སྐུའི་རྗེས་གནང་གསེར་ཆོས། དབུ་མ་ལུགས་ཀྱི་སེམས་བསྐྱེད་སོགས་རྗེས་གནང་ཤིན་ཏུ་དཀོན་པ་མང་པོ་དང༌།
ལུང་རྒྱུན་དཀོན་པ་རྣམས་ཐུགས་ཁུར་ཆེ་བཞེས་ཀྱིས་སྲུབས་བར་ཐམས་ཅད་དུ་རྨོར་དང་ར་བ་སྨད་སོགས་སུའང་ཕེབ་ནས་སྩལ་བས་བཀའ་དྲིན་ཆེ་བར་འཁུམས། གོང་དཀར་ཆོས་སྡེར་སློབ་དཔོན་དོན་གྲུབ་ཆོས་གླིང་པ་བསྟན་པ་རྒྱ་མཚོར་དུས་འཁོར་འགྲེལ་ཆེན་བུ་སྟོན་རིན་པོ་ཆེའི་གསུང་མཆན་དང་བཅས་པ།
ཁྲོ་ཕུ་བའི་མན་ངག་བརྒྱ་རྩ། དུས་འཁོར་མངོན་དཀྱིལ་ཆོས་རྗེ་བླ་མས་མཛད་པ་སོགས་ཞུས།
དེ་ལྟར་རང་ལོ་སོ་བདུན་ཡན་ཆད་དུ་གོང་སྨོས་ལྟར་རྗེ་བླ་མའི་ཞབས་དྲུང་དུ་ཆོས་དང་ཟང་ཟིང་གིས་བསྐྱངས་ཏེ་དགའ་བདེའི་དཔལ་ལ་སྤྱོད་པའི་སྐབས་སོ། །སྐབས་འདིར་འདི་འདྲ་ཞིག་ཐོན་ཏེ།
དམ་པའི་ཞབས་པད་ཡུན་དུ་བསྟེན་པའི་མཐུས། །དམ་པའི་སྤྱོད་ཚུལ་ཤུགས་འབྱུང་ཚུལ་དུ་ཤེས། །དམ་པ་མིན་རྣམས་ཕྲག་དོག་གིས་མྱོས་ཀྱང༌། །དམ་པ་རྣམས་ནི་གཏིང་ནས་ཁྲེལ་བའི་རྒྱུ། །སྔོན་ནས་དཔལ་ལྡན་ངོར་པའི་བསྟན་ཞུགས་ཀྱང༌།
།སྔོན་གྱི་ལས་འཕྲོས་ཚར་པ་ཆོས་རྗེའི་ལུགས། །སྔོན་ཆད་གཞན་གྱིས་མ་རྙེད་སྙན་བརྒྱུད་རྣམས། །སྔོན་དུ་གྱུར་འདི་གཞན་ལ་སྨོན་མ་དགོས། །ཚེ་རབས་དུ་མར་བསྐྱངས་པའི་འདྲེན་པ་མཆོག
།རྡོ་རྗེ་འཆང་དབང་ཚར་པ་ཆོས་ཀྱི་རྗེའི། །སྙན་བརྒྱུད་ཟབ་མོས་བདག་རྒྱུད་ཡོངས་གང་བ། །དེང་སང་དུས་ན་ཁོ་བོ་མིན་པ་སུ། །འགའ་ཞིག་འདི་ཡིས་

འདི་འདྲ་མི་འོང་ཞེས། །འཕྱ་དམོད་འཐིང་སླད་བྱེད་པ་འགའ་མཐོང་མོད། །དེ་དག་རང་གི་དེ་ཉིད་ངོམ་བཞིན་དུ། །འཇིག་རྟེན་ཕ་རོལ་གཟིགས་མོར་གཤེགས་ཏེ་ཐལ། །དེའང་རང་གི་སྐྱོན་རྣམས་སྦེད་གང་ཐུབ་དང༌།
ཡོན་ཏན་རྣམས་ངོམ་གང་ཐུབ་བྱེད་པ་བླུན་རྨོངས་ཀུན་གྱི་ཕྱག་ལེན་དུ་གདའ་ནའང༌། བདག་ལ་ནི་ཡོན་ཏན་ངོམ་པར་འདོད་ཀྱང་བསམ་མནོ་བཏང་ན་ངོམ་རྒྱུ་འང་མི་འདུག །འོན་ཀྱང་གྲྭ་ཚང་དུ་ལོ་བཅུ་གསུམ་སོང་ཀྱང་སྒྲིག་དང་གང་མཐུན་ལས་ཞོག་པ་གཅིག་གི་ཚོགས་ཀྱང་གཅོག་མ་མྱོང༌།
གྲྭ་པ་བགྲེས་པ་ལྟ་ཅི། ཐ་ན་ཆབ་ཧྲིལ་བ་ཚུན་ལ་འཁྲུགས་པ་བྱེད་པ་ལྟ་ཅི་སྨོས། མིག་ལོག་ཙམ་ཡང་བྱེད་མ་མྱོང་བ་དེ་དུས་ཀྱི་རྒྱུས་ཡོད་ཐམས་ཅད་ཀྱི་ཐུགས་ལ་མངའ་བ་དེ་ཡིན།
ཁྱད་པར་གསང་ཕུའི་གྲྭ་ཚང་གཞན་རྣམས་བྱམས་པ་ཡོད། རང་ངོས་ལ་དེ་འདྲ་བསམ་པ་ཡོད་ཀྱང་མི་ཚོ་ག་འདྲ་བསམ་ཡོད་ནི་ཅི་ཤེས། གང་ལྟར་དེ་ཡན་ཆད་ཐོས་བསམ་བྱས་ཚུལ་ཕྲན་བུ་གང་ཡོད་སྤྲུག་སྤྲུག་གསིག་གསིག་བྱས་ནས་བཀོད་པའི་སྐབས་སོ།
།དེ་ནས་འཆད་ཉན་གྱི་མིང་བཏགས་རང་གི་དཔག་ཚོད་བྱས་ཚུལ་འགོད་རིན་ཆོག་པ་མི་འདུག་ཀྱང༌། རྗེ་བླ་མའི་གསུང་རྒྱུན་ཉམས་པ་མེད་པ་ལན་སྐྱེལ་བའི་རིམ་པ་རྣམས་བཀོད་ན།
རང་ལོ་སོ་བརྒྱད་ལ་རང་གནས་རྨོར་གྱི་དབེན་གནས་སུ་གཅད་རྒྱ་ཤིན་ཏུ་དམ་པའི་སྒོ་ནས་བཅོམ་ལྡན་འདས་ཀྱེ་རྡོ་རྗེའི་གཞིའི་བསྙེན་པ་ཟླ་བ་བརྒྱད་ཀྱི་བར་འཇམ་དབྱངས་མཁྱེན་བརྩེས་མཛད་པའི་བསྙེན་ཡིག་སོར་བཞག་གི་ཞར་ལ་ཡུམ་གྱི་གཞི་བསྙེན་དང་བཅས་རུང་བ་དང༌།
མཇུག་ཏུ་ཁ་སྐོང་ཞི་བའི་སྦྱིན་སྲེག་དང༌། རྒྱས་དབང་དྲག་པོ་གསུམ་དང་བཅས་ཉིན་བདུན་བར་རྒྱས་པར་བྱས།
མཚམས་གཡོག་བློ་གསལ་རང་གིས་བྱས་པས་ཁམས་བདེ་ཞིང་

དགེ་སྦྱོར་འཕེལ་ལ་སོ་བསོད་པ་སྐྱིད་པར་བྱུང༌། དེ་གྲོལ་བསྟུན་གྲ་པ་རྣམས་ཀྱིས་ནན་གྱིས་དགོས་གསུངས་པར་བརྟེན། ཀྱེ་རྡོར་གྱི་དབང་རྡུལ་ཚོན་ལ་བརྟེན་པ་རྒྱས་པར་བྱས། དེའི་ཕྱི་ལོ་ཡེར་པ་ནས་དགེ་སློང་ངག་དབང་བཟང་པོ་ཕེབ་པར།
འཁོར་ལོ་བདེ་མཆོག་ནག་པོ་ལུགས་ཀྱི་དབང༌། ནཱ་རོ་མཁའ་སྤྱོད་ཀྱི་བྱིན་བརླབས། དམིགས་ཁྲིད་རྒྱས་པ་སོགས་བཞེད་པ་དང་མཐུན་པར་བྱས། འདི་རྣམས་ཆོས་འཆད་ཀྱི་ཁུལ་མི་རེས་པུས་མོ་ལ་བབས་པ་དེ་བྱེད་པའི་ཐོག་མ་ཡིན།
དེ་ལོ་རྨོར་རང་གི་གྲ་པ་རྣམས་ལ་མཁའ་འགྲོ་རྒྱ་མཚོའི་དབང་རྡུལ་ཚོན་ལ་བརྟེན་པ་རྒྱས་པ་ཞིག་བྱས། འདི་སྐབས་དབང་རྫས་སོགས་གྲ་འགྲིགས་པ་རང་མ་བྱུང་བར་རྡོ་རྗེ་བྲག་ནས་གཡར་པོ་ཞུས།
དབང་ཚིག་རྣམས་རྗེ་བླ་མའི་སྐུ་ཞབས་ནས་འཁོར་འཕྲལ་གྱི་མགར་ལག་མ་ལྟ་བུར་སོང་གཤིས་བདེ་ཐོགས་མེད་པའི་བྱང་བར་བྱུང༌། དེའི་དུས་རྡོ་རྗེ་བྲག་ནས་རིག་འཛིན་ཆེན་པོས་ཐུགས་དམ་ཕེབ་པའི་ཆོས་བཀའི་རིགས་དཀོན་པ་རྣམས་དགོས་ཕེབ་འདུག་པར་དེ་རིགས་འོང་བའི་གནད་དང་བྲལ་བ་ཞིག་ཡིན་ཀྱང་བཀའ་ནན་མ་ཆོགས་པར་སྐུ་ཞབས་སུ་བཅར་བར་ཆོས་བཀའི་རིགས་མང་བར་དགོས་པའི་བཀའ་སྩལ་ལྟར་ཐོག་མར་ཆགས་ལུགས་ཚེ་དཔག་མེད་དཀར་པོ།
ཚེ་སྦྱིན་ཡིད་བཞིན་འཁོར་ལོ། དབྱངས་ཅན་མ་དཀར་མོ་གསུམ་སྟེ་དཀར་ལྷ་གསུམ་གྱི་སྒོ་ཕྱེས་ནས། རྗེས་གནང་ཟུར་བཀའི་རིགས་མང་བར་ཕུལ་ཏེ་རང་གནས་སུ་འབྱོར་ཐོག་གྲ་ཐང་ནས་མཁན་རིན་པོ་ཆེ་རྗེ་དབོན་ངག་དབང་བསྟན་འཛིན་ཕུན་ཚོགས་ཀྱིས་ཕྱག་ཐམ་དང་བཅས་འོང་དགོས་ཚུལ་གནང་བར་བཞེད་པ་ལྟར་ཕྱིན།
ཟླ་གཅིག་ཙམ་གྱི་བར་དམར་པོ་སྐོར་གསུམ་གྱི་རྗེས་གནང་དགུ།
བེའུ་བུམ་

གྱི་ལུང༌། རྣམ་སྲས་ཀྱི་རྗེས་གནང་ལྔ་ཕྲག་གསུམ། དྲག་པོའི་རྗེས་གནང་བཅས་པ་ཡོངས་རྫོགས་བེའུ་བུམ་པུསྟི་གཉིས་ཀྱི་ལུང་སོགས་ཆོས་བཀའ་མང་བ་སྦ་བ་སྲི་མེད་པར་ཕུལ་ཞིང༌། ཚུར་ཡང་ཆོས་ཉིད་དངོས་སྟོན་གྱི་བྱིན་རླབས།
རྩ་དབུ་མའི་ཉམས་ཁྲིད་སོགས་ཞུས། རང་ངོས་ནས་ཚར་ཆེན་ཡབ་སྲས་ཀྱི་གསུང་རབ་ལ་ཐོས་བསམ་བྱས་པའི་སྟབས་ཀྱིས་དམ་ཚིག་གི་སྤང་བླང་ངོ་ཤེས་ཙམ་ཡོད་པས་ཤིན་ཏུ་མོས་པར་ཞུས། ཀུན་བཀྲས་པ་མི་སྲུན་པའི་སྟབས་ཀྱིས་སྙན་ཕྲ་ཕུལ་བར་བརྟེན།
བཀའ་བཀྱོན་བབས་ལྕི་བར་གནང་འདུག་པར་ལབ་མི་མང་དུ་བྱུང་ཡང༌། སྤྱིར་ཡང་སེམས་ཅན་ཐམས་ཅད་ཕ་མར་ཤེས་པ་དང༌། དེའི་ནང་ནས་ཀྱང་ཆོས་བཀའ་ཐོབ་པའི་བླ་མར་མི་མོས་པ་རྣམ་སྨིན་ལྕི་བས་ལེགས་ཉེས་ཀྱི་བཀའ་གནང་ཐོས་པ་ཐམས་ཅད་སྒྲ་འཛིན་གྱི་ལྟག་ལམ་ཏུ་བཏང་བས་འདུན་མའི་ཡང་རྩེར་སོན།
གྲ་ཐང་ནས་ཡར་ཞོར་རྗེ་རིག་འཛིན་ཆེན་པོའི་ཞབས་དྲུང་དུ་ནག་ཟླའི་ཚེས་བཅུ་བཞི་ལ་སྟ་གོན་དང༌།
བཅོ་ལྔ་ལ་དངོས་གཞི། བཅུ་དྲུག་ལ་གོང་མ་གོང་ཆེན། བདག་པོ་ཆེན་པོའི་དབང་དང་བཅས་པ་རྡུལ་ཚོན་གྱི་དཀྱིལ་འཁོར་དུ་དཔལ་དུས་ཀྱི་འཁོར་ལོའི་དབང་བཞི་ཡོངས་སུ་རྫོགས་པར་ཕྱག་ལེན་མཐའ་དཔྱོད་གོང་དཀར་ལུགས་སྩལ།
དབང་གསན་པར་བཀྲ་ཤིས་ཆོས་སྡེའི་དཔོན་རིན་པོ་ཆེའང་ཕེབ། དབོན་རིན་པོ་ཆེར་བདག་པོ་ཆེན་པོའི་དབང་གསན་ཁྱད་ཚེས་བཅོ་ལྔའི་ཐོ་རངས་རིག་འཛིན་ཆེན་པོས་མཁན་པོ།
།བདག་གི་ལས་སློབ་ཞུས་ནས་བསྙེན་པར་རྫོགས་པར་གནང༌། དེ་དུས་དབོན་རིན་པོ་ཆེར་རྒྱལ་གདོན་ཞིག་གི་ལྟེམ་གཞི་བབས་ལྕི་བ་བྱུང་བ་མ་དྭངས་པའི་མུ་ནས་ཆོས་སྡེར་ཕེབ། སྐུ་ཤིན་ཏུ་ལྟེམ་པ་བྱུང་བར་འོང་དགོས་ཚུལ་བྱུང་

བ་ལྟར་ཕྱིན། རང་ལ་ལྟ་བའི་གདེངས་མེད་ཀྱང་བླ་མའི་བྱིན་རླབས་ཀྱིས་སྐུ་བསངས་དྭངས་ལ་སོང་ནས་དབང་དང་རྗེས་གནང་ལུང་སོགས་བཀའ་གནང་ལྟར་ཕུལ། མཁའ་འགྲོ་རྒྱ་མཚོའི་ཆོ་ག་གྲྭ་པ་རྣམས་ལ་རྡུལ་ཚོན་གྱི་དཀྱིལ་འཁོར་དུ་དབང་ཆ་གཅིག་བསྐུར།
ཞག་བཅོ་ལྔ་སྐོར་བསྡད། སླར་རང་གི་བསམ་གཏན་ཁང་བུར་མཚམས་དམ་པར་བྱས་པའི་ཚེ་སྦྱིན་ཡིད་བཞིན་འཁོར་ལོ། །རྗེ་བཙུན་རིག་བྱེད་མ། ཁྲོ་བོ་འདོད་པའི་རྒྱལ་པོ་བཅས་པའི་བསྙེན་པ་དང༌།
མཇུག་ཏུ་ལྷ་མོ་ཤྲ་མ་ཎའི་སྒོ་ནས་རྨི་ལམ་བརྟག་པ་བདུན་ཕྲག་གཅིག་བགྱིས་པས་ངོ་མཚར་བའི་བརྡ་རྟགས་ཀྱང་འགའ་ཞིག་བྱུང་ཀྱང་བརྗེད་དེ་ཐལ། གཞན་ཤེས་ཤེས་དང་མཐོང་མཐོང་གི་རིགས་ནི་མ་བྱུང་བར་བྱུང་ཞེས་སྨྲས་ན་མི་ཆོས་བླ་མའི་རྫུན་དུ་འགྱུར་ཞིང༌།
དེ་རིགས་ནི་ཅིའང་ཞུ་རྒྱུ་མེད། དེ་ནས་དགུན་སྟོད་ཐུབ་བསྟན་ནས་ཕ་རིག་འཛིན་ཆེན་པོས་བཀའ་གནང་ལྟར་གསུང་ངག་སློབ་བཤད་སྨིན་རྒྱས་རྒྱབ་རྟེན་ལུང་གི་རིགས་དེ་སྔ་ནས་ཚོགས་བཤད་རྒྱས་པར་གསན་ཅིང་ལྗགས་བསྙེན་དང་སྣོད་ལྡན་རྣམས་ལའང་ལན་གཅིག་བཀའ་དྲིན་བསྐྱངས་གྲུབ་གཤིས་སྔར་གསན་པ་རྣམས་བསྐྱར་ལྡབ་མ་ཞུས་ཤིང༌།
མ་གསན་པ་རྣམས་ཚང་མར་ཕུལ། གསེར་དངུལ་གྱིས་གཙོས་པའི་གནང་སྐྱེས་དཔག་མེད་སྩལ། འདི་ལམ་འབྲས་བགྱིས་པའི་ཐོག་མ་ཡིན། མེ་ཁྱི་ཟླ་བ་བཅུ་གཉིས་པའི་ནང་དུ་ཀུན་མཁྱེན་རོང་སྟོན་ཆེན་པོས་ཞབས་པད་ཡུན་རིང་དུ་བཅགས་ཤིང༌།
ཤེའུ་གྲགས་འཕྱོར་ཤེས་རབ་སོགས་སྐྱེས་ཆེན་དུ་མས་བྱིན་གྱིས་བརླབས་པའི་དབེན་གནས་སྨོན་དགའ་རིན་ཆེན་བསམ་གཏན་གླིང་གི་འཁུར་ལེན་དགོས་ཚུལ་དང༌། གདན་ས་ཆེན་པོ་དཔལ་

ལྡན་ས་སྐྱ་ནས་སྔགས་འཆང་ཐམས་ཅད་མཁྱེན་པ་ཆེན་པོའི་བཀའ་ཤོག་རིན་པོ་ཆེ་དང༌། སྡེ་སྲིད་ཆེན་མོའི་བཀའ་ཤོག་བཅས་ཕེབ་པ་ལྟར་ལོ་དེའི་གཟའ་ཚེས་དགེ་བར་གདན་ས་ཆེན་པོ་ནས་མང་ཇ་གནང་སྦྱིན། རྡོར་བྲག་ནས་ཐུགས་དམ་བཀའ་ཤོག་མང་བཀོལ་བསྐོ་འཇའ་རྒྱས་པ།
གྲྭ་མང་སོ་སོ་ནས་ཚན་གྲངས་བཅས་རྒྱས་པར་བྱུང་བ་ལྟར་བླ་བྲང་གི་ཁུར་ལེན་གྱི་ཁུལ་བགྱིས། དེ་ལོ་ཡར་ཀླུངས་བཀྲ་ཤིས་ཆོས་སྡེ་ནས་འ་ཞྭའི་རྡོ་རྗེ་འཛིན་པ་ཆེན་པོ་ཀུན་དགའ་བསྟན་པའི་རྒྱལ་མཚན་འདུས་པའི་སྡེ་དང་བཅས་པས་ནན་གྱི་འོང་དགོས་ཚུལ་ཕེབ་པ་ལྟར་སྙན་བརྒྱུད་ཀྱི་བསྟན་པར་བསམས་ནས་ཁས་ལེན་ཞུས་པས་ཡར་ཀླུངས་སུ་འགྲོ་བའི་སྟ་གོན་བྱས།
གཟའ་ཚེས་དགེ་བ་རང་གི་བསྟི་གནས་ནས་བསྐྱོད་དེ་ར་བ་སྨད་དགོན་པར་བསྡད། སང་ཉིན་སྤྱི་པ་སོགས་ཀྱིས་སྒང་སྟོད་བར་སྐྱེལ་མར་བྱོན་རིམ་བཞིན་ཆོས་འཁོར་གནས་གྲ་ཕྱི་ཚོང་འདུས་ཚོགས་སུའང་ཞབས་ཏོག་བསྙེན་བཀུར་དཔག་མེད་བྱུང༌།
མར་ལམ་ཁྲ་འབྲུག་ཏུ་ཆོས་རྒྱལ་གཏེར་བདག་གླིང་པ་དང་མཇལ། ཤིན་ཏུ་ལེགས་སོའི་དབུགས་དབྱུང༌། བཀའ་ལས། ཆོས་སྡེའི་ཉི་མ་མ་ནུབ་གོང་དུ་འབྱོར་པ་རྟེན་འབྲེལ་ལེགས་པས་བརྩོན་ཙམ་འགྲོ་དགོས་ཕེབ་པ་ལྟར་ཉི་མ་མ་ནུབ་གོང་དུ་སླེབས།
དེ་ནས་ཞག་གཉིས་སོང་ཐོག་གཙུག་ལག་ཁང་གི་སྟེང་བླ་མ་ལྷ་ཁང་དུ་འ་ཞྭའི་རྡོ་རྗེ་འཛིན་པ་ཆེན་པོ་ཀུན་དགའ་བསྟན་པའི་རྒྱལ་མཚན་དཔལ་བཟང་པོ།
བཀའ་འགྱུར་བ་ངག་དབང་རབ་བརྟན། རབ་འབྱམས་པ་ངག་དབང་བསྟན་འཕེལ། དགེ་སློང་ཕུན་གྲགས་སོགས་ར་བ་སྨད་པ། རབ་འབྱམས་པ་བསོད་ནམས་རྣམ་རྒྱལ་སོགས་ཆོས་འཁོར་གནས་པ། བྱང་འདྲེན་ཕྲིན་ལས་སོགས་ཚོང་འདུས་ཚོགས་པ།

རྩེས་དོང་འབྲས་སྤུངས་གླིང་པ་སོགས་ཕྱོགས་འདུས་སུམ་ཅུ་སྐོར་དང༌། ཆོས་སྡེ་རང་གི་རྡོ་རྗེ་སློབ་དཔོན་སོགས་གཉུག་མར་གནས་པ་ལྔ་བཅུ་སྐོར་ཁྱོན་དྲིལ་བརྒྱད་ཅུ་སྐོར་ལ་འཇིགས་བྲལ་དཔལ་ལྡན་བིརྺ་པའི་བཞེད་སྲོལ་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་གཤེགས་ཤུལ་སྐལ་ལྡན་སྨིན་གྲོལ་གྱི་ལམ་ལ་འཁྲིད་པར་བྱེད་པའི་གདམས་པ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་སློབ་བཤད་དུ་གྲགས་པ་ཤིན་ཏུ་རྒྱས་པ་སྣང་བ་གསུམ་གྱི་དུས་གསུང་ངག་རིན་པོ་ཆེའི་ཟིན་བྲིས་གསང་ཆེན་བསྟན་པ་རྒྱས་པའི་ཉི་འོད་ཀྱི་གསུང་ངག་བྱུང་ཚུལ་གྱི་ཟིན་བྲིས་ཀྱི་སྟེང་ནས་རྩ་བའི་བླ་མ་ཡན་ཆད་ཀྱི་རྣམ་ཐར་བཤད་པ་ཡོངས་སུ་རྫོགས་པ་ངག་ཐོག་ནས་ཕུལ།
དངོས་གཞིའི་མ་དག་པའི་སྣང་བ། ཉམས་ཀྱི་སྣང་བ། དག་པའི་སྣང་བ་གསུམ་གྱི་ཁྲིད་ཤིན་ཏུ་རྒྱས་ཤིང་མཐའ་ཆོད་ངེས། རྒྱབ་རྟེན་བླ་མ་བརྒྱུད་པའི་རྣམ་ཐར་ངོ་མཚར་སྣང་བ།
ཞིབ་མོ་རྡོ་རྗེ། ཞིབ་མོ་རྣམ་འཐག །བརྒྱུད་པ་སོ་སོའི་རྣམ་ཐར་ཆ་ཚང་བ་བཅས་ཞག་ཉི་ཤུ་སྐོར་དང༌། དེ་ནས་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད། མཎྜལ་ཚོམ་བུ་ལྔ་པ་ལ་བརྟེན་པ་བདག་ཆེན་རྡོ་རྗེ་འཆང་གི་ཡི་གེ་སོར་བཞག་གི་སྟེང་དང༌།
ཚར་ཆེན་རིན་པོ་ཆེའི་གསུང་རྒྱུན་ཟིན་བྲིས་སྟེང་ནས་སློབ་མ་རྗེས་འཛིན་ཕྱག་ལེན་རྒྱས་པར་ཕུལ། དེ་ཉིན་ཁ་བ་ཤིན་ཏུ་ཆེ་བ་རི་ཀླུངས་ཐམས་ཅད་དུང་དཀར་ཕྱིས་པ་ལྟ་བུར་བབས་པ་སྙན་བརྒྱུད་ཀྱི་བསྟན་པ་དར་བའི་རྟེན་འབྲེལ་ཕུན་སུམ་ཚོགས་པར་གྱུར།
དེ་ནས་བདུན་ཕྲག་གཅིག་གི་བར་བདེ་ལྡན་དུ་བསྙེན་པ་ཁ་གསོ་བུམ་པ་ལ་བརྟེན་པ་སློབ་བཤད་པའི་

ཕྱག་ལེན་ལྟར་གྲུབ་འཕྲལ་ཀྱེ་རྡོ་རྗེའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དག་བྱ་དག་བྱེད་ངོ་འཕྲོད་པའི་སྒོ་ནས་ཤིན་ཏུ་སྨིན་པ། ཁྱད་པར་རྡོ་རྗེ་སློབ་དཔོན་གྱི་དབང་གི་སྐབས་སློབ་མ་རེ་རེ་ནས་དབང་སྟེགས་ཀྱི་སྟེང་དུ་འཇོག་པ་སོགས་ཁའུ་བྲག་རྫོང་པའི་བཞེད་པ་འཁྲུལ་མེད་དང༌།
དབང་གི་མཚམས་སྦྱོར་ཡང་བྲག་ཕུག་པ་དཀོན་མཆོག་རྒྱལ་མཚན་གྱིས་མཛད་པའི་དབང་བཤད་དང༌། སྔགས་འཆང་བསོད་ནམས་ཆོས་འཕེལ་གྱིས་མཛད་པའི་འཇིགས་བྱེད་ཀྱི་དབང་བཤད་སྟེང་ནས་ལེགས་ཆ་བསྡུས་པའི་བཤད་པ་རྒྱས་པར་བྱས།
སྟ་གོན་གྱི་ཁྱད་ཆོས་ཕྲ་མོ་རྣམས་ཀྱང་སློབ་བཤད་པའི་ལུགས་སྲོལ་འཁྲུལ་མེད་ལྟར་གྲྭ་པ་ཡོངས་རྫོགས་ལ་འབུལ་དགོས་སྟབས་ནས་ཞག་བཅུ་སྐོར་ཐོགས།
དབང་གྲོལ་ནུབ་ནས་འཁོར་འདས་དབྱེར་མེད་ཀྱི་ལྟ་ཁྲིད་ཤིན་ཏུ་སྨིན་པ། སྒྲོ་འདོགས་གཅོད་པ་བདག་ཆེན་རིན་པོ་ཆེའི་འཁྲུལ་སྤོང་རབ་གསལ་ལ་རྩ་བ་སྦྱར་བའི་ས་གཞུང་སྤེལ་ནས་གཟབས་བཤད་རྒྱས་པ།
དེ་གྲུབ་ནས་ཡུམ་གྱི་རྡུལ་ཚོན་གྱི་དཀྱིལ་འཁོར་དུ་མཁན་ཆེན་ངག་དབང་ཆོས་གྲགས་ཀྱི་ཟིན་བྲིས་སྟེང་ནས་དབང་བསྐུར་བ་སྔོན་དུ་འགྲོ་བའི་ཕྱི་བསྐྱེད་རིམ་གྱི་དམིགས་ཁྲིད།
སྒྲོ་འདོགས་གཅོད་པ་ཚར་ཆེན་རྡོ་རྗེ་འཆང་གིས་མཛད་པའི་ཕྱི་བསྐྱེད་རིམ་གྱི་རྣམ་བཤད་ལེགས་བཤད་ཉི་མའི་འོད་ཟེར་གྱི་སྟེང་ནས་བཤད་པ་ཤིན་ཏུ་རྒྱས་ཤིང་མཐའ་ཆོད་པ་བློ་ཐོག་ནས་བྱས།
དེའང་རང་ཉིད་མིག་ཁ་བྱེ་མ་ཐག་ནས་ས་སྐྱ་པའི་བསྟན་པའི་སྒོར་ཞུགས། ཁྱད་པར་རྗེ་བླ་མའི་ཞབས་དྲུང་དུ་གསུང་ངག་ཐོག་མར་ཞུ་བའི་དུས་ངོར་ཆེན་གྱིས་མཛད་པའི་བསྐྱེད་རིམ་གནད་ཀྱི་ཟླ་ཟེར་དང༌།
ཀུན་དུ་དགོས་པའི་གཞུང་བདུན་བློ་ལ་བྱང་བར་ཡོད་གཤིས་གསུང་བཤད་རྣམས་བློ་ལ་ངེས་པར་བྱུང་སྟབས་སློབ་བཤད་འཆད་ཅེས་དཔའ་དཔའ་མོ་བྱེད་པ་རྣམས་དང་མི་འདྲ་བའི་གདེང་འདྲ་ཡོད་

མོད། ཕལ་ཆེར་ནི་གྲགས་པའི་རྗེས་སུ་འབྲང་ཞིང༌། འཇམ་མགོན་བླ་མས། བླུན་པོའི་ཡུལ་དུ་མཁས་པ་བས། །སྤྲེའུ་འཛིན་པ་ཁྱད་པར་འཕགས། །མཁས་པ་ལག་པ་སྟོང་པར་འགྲོ། །སྤྲེལ་འཛིན་ཟས་དང་ནོར་གྱིས་མཆོད།
།ཅེས་པའི་དོན་ཐོག་ཏུ་བབས་པར་སྣང༌། དེ་གྲོལ་བསྟུན་རྡོ་རྗེ་སློབ་དཔོན་གྱི་ལུས་ཀྱི་དཀྱིལ་འཁོར་དུ་བདག་ཆེན་རྡོ་རྗེ་འཆང་ཆེན་པོའི་ཡི་གེའི་སྟེང་ནས་ཕྱག་ལེན་མི་འཁྲུལ་བར་གྲངས་བཅད་དུ་བྱས་པ་བསྐུར་ནས།
འཇམ་མགོན་མཁྱེན་བརྩེའི་ཁྲིད་ཡིག་གི་སྟེང་ནས་ཁྲིད་ཤིན་ཏུ་སྨིན་པ་སྒྲོ་འདོགས་གཅོད་པ་ཚར་ཆེན་རྡོ་རྗེ་འཆང་ཆེན་པོའི་སྐལ་བཟང་སྙིང་གི་པདྨ་བཞད་པའི་སྟེང་ནས་མཐའ་ཆོད་པ་ངག་ཐོག་ནས་བཏང༌།
གཞན་དབང་བཞི་སོ་སོར་སློབ་བཤད་པའི་ཁྱད་ཆོས་འདའ་ཁ་མ། བར་དོ། སྒྱུ་ལུས། རྨི་ལམ། འོད་གསལ་བཅས་པའི་ཁྲིད། དེའང་བུམ་དབང་གི་རྨི་ལམ་ཡན་ཆད་འཇམ་མགོན་མཁྱེན་བརྩེའི་ཁྲིད་ཡིག་སོར་བཞག་དང༌།
དེ་མན་ཆད་འཕྲོར་ལུས་པ་རྒྱལ་དབང་མཆོག་གི་ཟིན་བྲིས་ལ་རྗེ་ཀླུ་སྒྲུབ་རྒྱ་མཚོའི་ཁྲིད་ཡིག་ནས་རྒྱས་པར་བླངས་ཏེ་སྨིན་པ། སྒྲོ་འདོགས་གཅོད་པ། དབང་ཆོག །བསྙེན་པ། རབ་གནས། སྦྱིན་སྲེག
།དུས་ཐ་མ་བཅས་པའི་ཟིན་ཐུན་བློ་ཐོག་ནས་ཕུལ། བརྡ་དོན་གསལ་བ། ལབ་ཟབ་ཕྱི་ནང༌། བིར་སྲུང་ཕྱི་ནང༌། བླ་མ་རིན་འབྱུང༌། ཚར་གསུམ་ཁུག་པ། བརྡ་ཆིག་བརྒྱུད། སྒྲུབ་པ་ལུང་སྦྱིན། གསང་བཅུའི་རྒྱས་གདབ།
གཅེས་བསྡུས་ནས་རྟེན་འབྲེལ་གྱི་བྱིན་རླབས། མགོན་རྐྱང་གི་རྗེས་གནང་བཅས་ཚང་འགྲིལ། རྒྱབ་རྟེན་ལུང་ལ་པོད་སེར། པོད་དམར། པོད་ནག །སློབ་བཤད་སྐོར་ཚང་འགྲིལ་བཅས་པ། གཞན་ཡང་ལམ་སྐོར་ཕྱི་མ་བརྒྱད་ཀྱི་ལུང༌

། གཟིམས་ཆུང་དུ་དབོན་རིན་པོ་ཆེ་སྐུ་སྒེར་དུ་བསམ་མི་ཁྱབ་དང༌། ཡི་གེ་མེད་པའི་བྱིན་རླབས་བཅས་ཕུལ། ལམ་འབྲས་ལ་མི་གཏོགས་པ་མཁའ་སྤྱོད་མ་སྐོར་གསུམ་གྱི་བྱིན་རླབས། སྒྲུབ་ཐབས་བརྒྱ་རྩ། རྒྱ་མཚོའི་རྒྱ་གཞུང་དང་པོད་གཞུང་གི་ལུང༌།
མཆོག་མང་ཁྲོད་ནས་རིགས་གསུམ་སྤྱི། ཀུ་རུ་ཀུལླེ་ལྷ་ལྔ། ཀུན་རིག །མི་འཁྲུགས་པ་ལྷ་དགུ། ཚེ་དཔག་མེད་ལྷ་དགུ །བདེ་མཆོག་ལཱུ་ནག་བཅས་པ། གདུགས་དཀར་བཅུ་བདུན་མ་འདི་རྣམས་རྡུལ་ཚོན་གྱི་སྟེང་ནས་ཕུལ།
རྣམ་རྒྱལ་ལྷ་དགུ། རྣམ་འཇོམས། འབྱུང་འདུལ། ཨུ་ཙཱརྱ། རྣམ་སྲས་རིགས་ཆེན་བཅོ་ལྔ། དབྱངས་ཅན་མ། ཁྱུང་ཁྲ་ནག་རྣམས་ཀྱི་རྗེས་གནང་ཡི་གེ་སོ་སོའི་ལུང་བཅས་ཕུལ་ཞིང༌།
གྲོལ་དབང་དུ་འཆི་མེད་དཔལ་སྟེར་གྱི་ཚེ་དབང་རྣམས་རྒྱས་པ་ཕུལ། སོ་སོའི་ཐུགས་ཀྱི་རེ་བ་ཡོངས་སུ་ཁེངས་པར་བྱས། སྤྱི་སྒེར་ཐམས་ཅད་ནས་གསེར་དངུལ། གོས་དར། རས་སྣམ་སོགས་དཔག་ཏུ་མེད་པ་བྱུང༌།
རྟེན་བརྟེན་པ་ཐམས་ཅད་དང༌། ཁྱད་པར་ཕ་བླ་མ་ཚར་ཆེན་རྡོ་རྗེ་འཆང་ཆེན་པོའི་སྐུ་བརྙན་ཐམས་ཅད་དང༌། རྡོ་རྗེ་འཆང་གཞོན་ནུ་བློ་གྲོས་ཀྱི་སྐུ་བརྙན་བཅས་པ་སྙན་ཤལ་ཕུལ།
དམིགས་ཕུག་གི་སྨོན་ལམ་རྒྱས་པར་བཏབ། སྤྱི་བླ་བྲང་ཐམས་ཅད་ནས་ཆིབས་སྐྱེལ་དང་བཅས་ཚེ་ཆུ་འབུམ་པ་མཇལ། དེ་ནུབ་བྱ་སར་བསྡད། ད་ལམ་ལམ་འབྲས་ཚར་གཉིས་པ་ཡིན་ཞིང༌། ཚར་པའི་བསྟན་པ་ལ་བྱ་བ་བྱས་པའི་ཐོག་མ་ཡིན་པས་ཐོས་བསམ་བྱས་པའི་འབྲས་བུ་ཅུང་ཟད་བྱུང་སྙམ་སེམས་ཤིན་ཏུ་སྤྲོ་བར་བྱུང༌།
ཡར་ལམ་ཚོང་འདུས་ཚོགས་པ་དང༌། ཆོས་འཁོར་གནས་སོགས་སུ་ཞབས་ཏོག་རྒྱས་པར་བྱུང༌། དེ་ནས་ར་བ་སྨད་དུ་ཞག་

གསུམ་བསྡད། ཆོ་འཕྲུལ་སྨོན་ལམ་དང་ཐུག་པས་མང་ཇ། །བཞེས་ཐུག །འབུལ་བ་སྣེ་བཞག་སོགས་དང༌། གྲྭ་པ་རེ་རེར་ཁ་བཏགས་ཀྱི་ཕྱག་འགྱེད། ཚོགས་གུར་བཟོ་བར་ཞལ་འདེགས་སོགས་ཕུལ། དེ་ནས་རྨོར་པ་རྣམས་ཀྱིས་ལུམ་པ་ལྕང་གསེབ་ཏུ་ཐབ་བསུ་བཅས་རང་གི་བསྟི་གནས་སུ་སླེབས།
དེའི་དབྱར་སོས་དགེ་ལྡན་ནས་ཨ་མདོ་ཁམས་པ་སོགས་ཆོས་གསན་མི་ཕེབ་པ་ཚོར་མཁའ་སྤྱོད་མའི་ཁྲིད་སོགས་བཞེད་པ་ལྟར་ཕུལ། རྡོ་རྗེ་བྲག་ཏུ་རྗེ་རིག་འཛིན་ཆེན་པོར་མཁའ་འགྲོ་རྒྱ་མཚོའི་དབང་རས་བྲིས་ལ་བརྟེན་པ་དང༌།
ལམ་དབང་སོགས་ཕུལ་ཞིང༌། ཚུར་ཡང་འཆི་མེད་དཔལ་སྟེར་གྱི་དབང་བརྒྱ་རྩ་སོགས་ཞུས། མེ་གླང་ཟླ་བ་བཅུ་པར་རྒྱལ་དབང་དྲུག་པ་ཆེན་པོ་བློ་བཟང་རིན་ཆེན་ཚངས་དབྱངས་རྒྱ་མཚོ་སྣ་དཀར་རྩེ་ནས་ཆིབས་བསྐྱོད་པའི་ཆིབས་བསུ་སེར་སྦྲེངས་ཞལ་དཀར་འབུལ་བ་སོགས་ཀྱི་བརྡ་འགྲིམས་བཀའ་དྲིན་བསྐྱངས་པའི་གྲྭ་སློབ་ཐམས་ཅད་ཀྱིས་སྙེ་ཐང་དུ་ཕྱིན་ནས་རིམ་བཞིན་ཞོལ་མངའ་ཞབས་དང་ལྷན་ཅིག་པར་ཕོ་བྲང་ཆེན་པོར་ཞལ་དཀར་ཕྱག་རྟེན་འབུལ་བ་སོགས་གྲུབ་འཕྲལ་རང་གནས་སུ་འབྱོར།
ས་སྟག་ཟླ་བ་ལྔ་པར་གདན་ས་ཆེན་པོ་ནས་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས་དབུས་སུ་ཆིབས་ཁ་བསྐྱོད་པའི་བསམ་ཡས་བརྒྱུད་ལྷོ་ཁ་ཕྱོགས་སུ་ཕེབ་ཞོར་སྐྱིད་གཤོངས་ར་བ་སྨད་དུ་ཕེབ།
གྲྭ་སློབ་ཐམས་ཅད་ཀྱིས་ཞལ་མཇལ་ཕྱག་དབང་སོགས་ཞུ་བར་ཕྱིན།
གསང་ཕུ་དབྱར་ཆོས་དང་འཛོམས་པའི་སློབ་དཔོན་མཁན་ཆེན་ཀུན་དགའ་གྲགས་པ་ཞལ་མཇལ་ཙམ་མ་གཏོགས་མ་ཐུབ་བར་བརྟེན་ཆིབས་བསུ་ཆིབས་སྐྱེལ་ཐམས་ཅད་ལ་ཕྱིན། ཁྲོམ་ལ་གྲུབ་

རྒྱལ་ལུགས་ཀྱི་ཚེ་དབང་དང༌། ཚོགས་སུ་འཇམ་དབྱངས་ཨ་ར་པ་ཙ་ནའི་རྗེས་གནང་དང༌། གོང་མ་ཨ་མི་དྲུང་གིས་མཛད་པའི་ས་སྐྱའི་རྗེ་བཙུན་མ་དང༌། ཕན་བདེ་ཀུན་འབྱུང་གི་ལུང་སོགས་ཁ་ཤས་སྩལ་ནས་ཆིབས་ཁ་བསྐྱོད།
ཤར་ཕྱོགས་པའི་དཔོན་ས་གཤེགས་པའི་ཀུན་རིག་སྟོང་ཚར་གྲྭ་ཚང་དཔོན་སློབ་གསང་ཕུར་ཕེབ་གཤིས་གྲལ་དབུར་ཕྱིན། བྱང་ཞུ་བསྔོ་སྨོན་སོགས་རྒྱས་པར་བྱས། དེ་ནས་གྲྭ་ཚང་གསང་ཕུར་ཕེབ། ངེད་ཀྱིས་རང་གནས་སུ་ལོག
།ཟླ་བ་དགུ་པ་ནས་གསང་ཕུ་མཆོད་ཁང་དཔོན་སློབ་ཀུན་དགའ་དབང་རྒྱལ་ཡབ་སྲས། འཕགས་བདེ་ནས་དགེ་སློང་ཕན་བདེ་རྒྱལ་མཚན་དང༌། བཀའ་བཅུ་ཀུན་དགའ་དམ་ཆོས། གྲྭ་ཕྱི་ཚོགས་ནས་དགེ་སློང་དཔལ་འབྱོར་རྒྱ་མཚོ།
ར་བ་སྨད་ནས་ཤིང་མང་དང་རྣམ་སེར་བླ་མར་ཕེབ་པ་སངས་རྒྱས་རྒྱལ་མཚན། རབ་འབྱམས་པ་སངས་རྒྱས་ལྷུན་གྲུབ། རབ་འབྱམས་པ་ངག་དབང༌། ཤེལ་གྲོང༌། གསང་གླིང་པ་ཀུན་དགའ་རྣམ་རྒྱལ་གྲོགས་མཆེད་གསུམ་སོགས་ཕྱོགས་འདུས་དང་གཉུག་མར་གནས་པ་བཅས་བཞི་བཅུ་སྐོར་ལ་གསུང་ངག་སློབ་བཤད་ཤིན་ཏུ་རྒྱས་པ་རྒྱབ་རྟེན་ལུང་དང་བཅས་ཚང་བ་སློབ་བཤད་པའི་ཕྱག་ལེན་དངོས་གཙང་བ་ཕུལ།
འདི་སྐབས་ཀྱང་སེམས་བསྐྱེད་ཀྱི་ཉིན་ཁ་བས་དུང་མདོག་ལྟ་བུར་གྱུར།
རྒྱུ་དབང་གི་དུས་ཕ་མ་དྲིན་ཅན་གཉིས་དང༌། ལུམ་ཕྲེང་གི་མི་སྐྱ་ཕོ་མོའང་ཤིན་ཏུ་མང་བས་ཞག་བཅོ་ལྔ་སྐོར་ཐོགས། དབང་གསུམ་པའི་ཁྲིད་ཚུགས་པ་ཟླ་བ་བཅུ་གཅིག་པར་ར་བ་སྨད་ནས་རབ་འབྱམས་པ་ངག་དབང་བསྟན་འཕེལ་དང༌།
བཀའ་བཀྲ་ཤིས་དཔལ་བཟང་གཉིས་ས་དབང་མཆོག་གི་བཀའ་ཤོག་བཅས་གྲྭ་ཚང་གི་འཆད་ཉན་ལ་འོང་དགོས་ཚུལ་མོལ་བར་བྱུང་བས། བདག་གིས་ཆོས་

འཇིག་རྟེན་གང་ས་ནས་གྲྭ་ཚང་གི་བླ་མ་འོང་བ་མེད་ཅིང༌། ཤེས་འདོད་ཀྱང་མེད་ངེས། ད་ཆ་གསང་སྔགས་ཀྱི་ཆོས་གང་ཐོབ་འདི་དག་གི་འཆད་ཉན་འདྲ་ཨེ་ཐུབ་བལྟ་བ་ལས་བསྟན་ནས་མི་འོང་བས་དགོངས་ཁྲོལ་ཞུ་བ་ལས་འོས་མེད་ཅེས་ཨུ་ཚུགས་ཀྱིས་སྨྲས་ཀྱང༌།
ད་ལམ་འོས་ཐོར་ཡང་གཞན་མེད་པས་གྲྭ་དམངས་འདོད་གཅིག་མ་ཡིན་གཤིས་ད་ལམ་ཁས་མ་བླངས་པའི་ཐེབས་མེད་ཅེས་ནན་ཆེ་བར་བྱུང་ཀྱང༌། དེ་དུས་གཏན་ནས་མི་འོང་ཐག་ཆོད་བྱས།
འོན་ཀྱང་ཆོས་སྐྱོང་འདི་ཕྲག་དོག་ཆེ་བ་ཞིག་ཡིན་པས་འདི་མ་ཁྲོལ་ན་མི་འགབ་བསམ། སང་ཉིན་དེ་ཁ་བློ་གསལ་ཞུ་ཡིག་དང་བཅས་དགོངས་པ་ཞུ་བར་བཏང་བས། ད་ལམ་ས་སྐྱ་དགེ་བཤེས་ཀྱིས་བསྟན་པ་སྤེལ་བའི་དུས་ལ་བབས་པས་འོང་དགོས་འདུག
།འདྲེས་ཀྱང་རོགས་དན་བྱེད་ཅེས་བཀའ་ཤོག་དང་བཅས་མ་ཁྲོལ། གྲྭ་དམངས་ནས་ཀྱང་རྡོར་བྲག་བརྒྱུད་དགོངས་ཁྲོལ་ཞུས་དོགས་སྔོན་སྐོར་བརྒྱབས་ནས་སྙན་བགག་ཞུས་སྟབས།
རང་གི་འཕྲལ་ཕུགས་ཀྱི་བསླབ་དོན་ཐམས་ཅད་རྗེ་བླ་མ་དམ་པ་དང་ས་ཁད་འགྱང་གཤིས་རྡོར་བྲག་རང་དུ་ཞུས་ཡོད་པ་ལྟར་མཇལ་ཕྱག་ལ་ཕྱིན་པར། ད་ལམ་དུས་མཆོད་གཅིག་པོ་འདིའི་རིང་ཅིས་ཀྱང་བྱེད་དགོས་ཕེབ།
དེ་གང་ནས་ངེད་ཀྱི་ཆོས་འཚོལ་བའི་ཁྱད་འདུག་པས་དེ་རིང་བྱུང་ན་དགོངས་ཁྲོལ་ཞུ་རོགས་བྱེད་ཐེབ་ཡོད་ཀྱང༌། དེ་སྐབས་ག་བསྒྱུར་ནས་ཁོ་བོས་དགེ་འདུན་གྱི་བཀའ་གཅོག་མི་ནུས་ཕེབ་པར་བརྟེན་ཞུ་རེ་དང་བྲལ་ཞིང༌།
ངེད་ཀྱི་ཕ་རྒན་དེའང་གཞན་ལས་ངར་བ་ཞིག་ཡོད་པ་སློབ་གཉེར་བྱས་པའི་དོན་ཡིན་པས་བྱེད་དགོས་གནང་བ་སོགས་རང་ལ་ཤེས་འདོད་མེད་ཀྱང་མཐའ་སྒོར་མོ་ནས་འགྲིགས་འགྲིགས་

མང་གྲགས། གང་མི་ཡོག་པའི་དེའི་དཔེ་ལྟར་ཁས་ལེན་དགོས་ཤར། དེ་གང་ནས་བླ་མ་འཕོ་རེས་སྔོན་མ་གཉིས་ཀྱི་སྐབས་ཀྱང་འོས་སུ་བྱུང་མོད། དེ་དུས་དུས་ལ་མ་བབས་པ་དང༌། རྗེ་བླ་མ་མཁྱེན་རབ་མཚན་ཅན་གྱིས་ཕོ་བྲང་ཆེན་པོར་དགེ་སློང་འཇམ་གྲགས་སྐུ་ཞབས་སུ་སྙན་བགག་ཞུ་བ་གནང་གཤིས་ཐོ་ཕུལ་ཀྱང་འོང་བ་མེད།
དེ་ནས་ལམ་འབྲས་མཇུག་ཅུང་བསྡུས་ཙམ་བྱུང་ཀྱང་ཆ་ལག་འགྲིགས་པར་ཕུལ། འདི་ལམ་འབྲས་འཆད་ཐེངས་གསུམ་པ་ཡིན།
དེ་གྲོལ་བསྟུན་ས་སྟག་ཟླ་བ་བཅུ་གཉིས་པའི་ཡར་ཚེས་བཅོ་ལྔ་ལ་ར་བ་སྨད་ནས་དབུ་ཧང་རམ་པ་དང༌། ཕུན་གྲགས་ཆོས་གཉིས། རྨོར་པའི་དབུ་ཆོས་གཉེར་པ་སོགས་དང་ངེད་རང་གི་ནུ་བོ་སོགས་ཀྱི་རྟ་སྐྱེལ་བ་དང་བཅས་ནམ་གསེང་ལ་ཐོན་པས་གྲུ་ཁར་ཡང་རབ་བརྟན་པའི་བཙུན་མ་སོགས་གཡས་གཡོན་ནས་འོང་མི་མང་ཙམ་འདུག
།གྲུ་ཐོན་ནས་ར་བ་སྨད་ཀྱི་དབུ་ཆོས་གྲལ་མགོ་བ་ཁམས་ཚན་མི་ཚན་སོགས་དང༌། ཤར་ཕྱོགས་ནས་སོགས་རྟ་བསུ་བ་མང་བ་དང་བཅས་ཉི་དྲོས་ཐོག་ཆོས་གྲྭ་ཆེན་པོར་སླེབས།
རྟེན་འབྲེལ་ཁྱད་ནས་ཐོག་མར་གཟིམས་ཆུང་དུ་དཀར་སྤྲོ་ཞིག་འདུག་ཅིང༌། དེ་ནས་ཚོགས་སུ་ཕྱིན་པའི་ཐོག་མར་གཞུང་ས་ཆེན་པོའི་བསྐོ་འཇའ་གནང་སྦྱིན།
གྲྭ་དམངས་ལ་འགྱེད་བཅས་དང༌། རྡོ་རྗེ་བྲག་ནས་རྗེ་བླ་མ་རིགས་འཛིན་ཆེན་པོའི་ཆབ་ཤོག་བི་བརྟ་བཅས། བསྐོ་འཇའི་གནང་སྦྱིན་དགུ་ཚན་གསུམ། འདུས་ཚོགས་ལ་མང་ཇ། རྨོར་པ་སྤྱི་སོའི་མང་ཇ་འབུལ་བ།
དཔོན་སློབ་དྲུང་ཆེན་རིན་པོ་ཆེའི་བསྐོ་འཇའ་སོགས་ཞག་བཅུ་སྐོར་གྱི་བར་མང་ཇ་འར་མ་འུར་མ་ཚོགས་སུ་འགྲོ་ཉག་ཅིག་བྱེད་དགོས་བྱུང༌། གཟའ་ཚེས་དགེ་བར་ཆོས་རར་འཆད་ཉན་བརྩི་ཤག་ཐོག་མར་བཏང༌།
དེ་ལ་

གཡས་གཡོན་ཡས་མས་ཐམས་ཅད་གྲྭ་ཚང་གདན་འདྲེན་གྱི་བསྙེན་བཀུར་བཞུགས་ལོང་མེད་པ་ལྟ་བུ་བྱུང་བས་འདོད་ཡོན་འདི་ཁམ་ཆེས་པས་སྤྲོ་སག་སག་བྱུང༌། དབྱར་ཆོས་གང་དུ་ཆོས་ར་སྨར་བ་རང་བྱེད་རྒྱུ་མ་བྱུང་བས་ཅུང་ཞིག་བློ་ཁ་ཁེངས་པ་རང་ནི་བྱུང་མ་སོང༌།
སྔོན་སྦྱིན་གཏོང་བགྱིས་པའི་འབྲས་བུ་དང༌། །ཡས་མས་ཀྱི་སྦྱིན་བདག་ཞོགས་འཐབས་པས། །འདོད་ཡོན་གྱི་ལོངས་སྤྱོད་འར་མ་འུར། །ལྟོགས་སྙིང་བཅངས་རྣམས་ལ་དེར་རང་མཁོ།
།དེ་ནས་གསང་ཕུའི་དབྱར་ཆོས་བཏེག །ངེད་རང་གསང་ཕུའི་གྲྭ་རྒན་དུ་སོང་གཤིས་བླ་གྲྭ་ཐམས་ཅད་འཛོམས་སར་ཞུམ་སྐྲག་མ་དགོས་ཤིང་བཤད་པ་དང་རིག་ལུང་སོགས་ལ་འཚེར་ངད་མ་དགོས་པར་བླ་གསར་འགའ་ཞིག་ལྟར་སྦུགས་འཐུམས་ཀྱི་ར་བར་མ་ཚུད།
འོན་ཀྱང་དེ་ལོ་ཟུར་སྤྲུལ་རིན་པོ་ཆེའི་སྐུ་ཚབ་ཏུ་མེ་ཏོག་མཆོད་པའི་རྟ་ཧྲགས་ལ་འགྲོ་དགོས་ཚུལ་རྡོར་བྲག་ནས་བཀའ་ཕེབ་པ་མ་བཟློག་པས་འགྲོ་དགོས་ཤར།
ཡོ་བྱད་ནི་བྲེལ་ཕོངས་མེད་པར་གནང་བྱུང་བས་ཕྱིན། བླ་མ་སོ་སོས་ཁྲི་མཐོ་བའི་སྟེང་དུ་རྒྱན་སྤྲོད་གཟབས་འཆོར་དགོས་པ་ལྟར་བསྐོར་ལམ་ཆེན་མོར་ཆིབས་ཧྲགས་གང་གཟབས་བཅས་ཞང་གཡུ་བྲག་པའི་ཆས་སུ་ཞུགས་ནས་ཁྲི་སྟེང་དུ་སྡོད་པ་ལས་ངག་འདོན་གྱི་རིགས་ནི་ཚིག་གཅིག་ཀྱང་མི་དགོས་པས་ལྟད་མོ་ཆེ་ལ་སོ་བསོད་པ་བྱུང༌།
སྨྲས་པ། ལར་འཇིག་རྟེན་གྱི་གནས་ཚུལ་འདི་དགོད་རེ་བྲོ། །ཁོང་ཡས་མས་ཀྱི་གྲྭ་ཚང་གཉིས་པོ་ནི།
།འཆམས་ཆས་སོགས་ཡོ་བྱད་ལ་བཟང་འགྲན་བྱེད། །སྟངས་སྟབས་དང་རྔ་ཚིག་གི་འུར་སྒྲ་ཆེ། །ཁོང་ཞེན་ཅན་རྣམས་བློ་སེམས་འཚབ་མ་འཚུབ། །འབག་བན་ལིང་ཅན་རྣམས་ནི་ཉམས་རྟོགས་འུར།
།འཁུར་གང་ཡང་མེད་ཚོ་ནི་ལྟད་མོ་ཆེ། །

མེ་ཏོག་མཆོད་པའི་གནས་ཚུལ་དེ་ལྟར་ལགས། །རྣལ་འབྱོར་པ་རལ་ཅོག་ཅན་ཞིག་གིས་གློ་བུར་དུ་ས་ཁྲིའི་བང་རིམ་སྟེང་ན་ཁ་བཏགས་ཀྱི་མཇལ་དར་ཞིག་བཏང༌། ཕྱག་དབང་ཞུས་ནས་གར་སོང་མ་ཤེས་པ་ཞིག་བྱུང༌། གསང་ཕུར་ལོག་པའི་དུས་ཇ་ཞིག་གིས་རྐྱེན་བྱས།
སླེབས་ནུབ་ནས་ནད་གདོས་དྲག་པ་ཞིག་གིས་བཏབ་པས་རེ་ཞིག་ཁད་ཉེ་ནས་སྨན་པ་འདྲ་ལ་བསྟན་པའི་བཅོས་ཀ་སོགས་བྱས་ཀྱང་ཞེ་ལོད་ལས་མ་བྱུང༌། ཉེ་བར་གནས་པ་བློ་གསལ་དང་བློ་ལྡན་གཉིས་ལོ་གཞོན་ཡང་སྔོན་ལས་ཀྱིས་འབྲེལ་བའི་སྙིང་ཉེ་ཞིང་ཤ་ཚ་བ་གསང་ཕུའི་བླ་མ་རྣམས་ཀྱང་སྨོན་པའི་གཡོག་ཏུ་འགྱུར་ངེས་དེང་སང་གི་བར་དུའང་ངེད་རང་ཕན་ཚུན་ཐམས་ཅད་ཤིན་ཏུ་བརྩེ་བ་ཞག་རེ་གཉིས་ཀྱང་འབྲལ་མི་ཕོད་པ་ལྟ་བུ་ཡོད་ཅིང༌།
ལྷག་ཏུ་དེ་དུས་སྐུ་རིམ་ཚར་མ་འུར་མ་བྱས། རབ་བརྟན་ནས་ནུ་བོ་བོས་པའང་སླེབས། སྨན་ཡང་ཡང་སྤོས་ཤིང༌། གྲྭ་དམངས་ཀྱི་ཐུགས་འདུན་རྩེ་གཅིག་པའི་སྒོ་ནས་སྐུ་རིམ་བརྟན་བཞུགས་སོགས་གནང་བས་རིམ་བདེར་སོང༌།
དེ་ནས་དྲག་བསྟུན། དྭགས་པོ། །རྣམ་སེར། ཁུ་སྤེ། ཞི་བ་སོགས་ཀྱི་གྲྭ་པ་བགྲེས་པ། དགེ་ལྡན། བྱང་རྩེ་ནས་ཨ་མདོ་དགེ་སློང་ཉེར་ལྔ་ལ་ཀྱེ་རྡོར་རས་བྲིས་ཀྱི་དཀྱིལ་འཁོར་ལ་བརྟེན་པའི་དབང༌།
ནཱ་རོ་མཁའ་སྤྱོད་མའི་བྱིན་རླབས་སྔོན་དུ་བཏང་ནས་མཁའ་སྤྱོད་མའི་ཁྲིད་སྨིན་རྒྱས། རྗེས་གནང་གི་རིགས་མང་བར་བྱས། གསང་ཕུའི་དབྱར་ཆོས་གྲོལ་ནས་དཔལ་ལྡན་འབྲས་སྤུངས་སུ་སྐུ་ཞབས་རིན་པོ་ཆེར་ཞབས་བརྟན་འབུལ་བར་བླ་མ་སྤྱི་ཚོགས་ཀྱིས་ཕེབ།
ཟུལ་ཕུ་དབྱར་ཆོས་ལ་ཆོས་རའི་བརྩེ་ཤག་སྨར་བར་བྱུང༌། རྒྱལ་བས་ཆོས་འཁོར་བསྐོར་བའི་དུས་ཆེན་ཆུ་སྟོད་ཟླ་བའི་ཚེས་བཞིའི་ཉིན་ཀླུ་སྒྲུབ་ཀྱི་ཕྱག་བཟོ་བྱང་ཆུབ་ཤིང་ལས་གྲུབ་པའི་

སྟོན་པའི་སྐུ་བརྙན་སོགས་སྤྱན་དྲངས། མཆོད་པའི་བྱེ་བྲག་དཔག་ཏུ་མེད་པ་དང་བཅས་བྱ་འདུལ་བ་འཛིན་པའི་ཁྲིའི་སྟེང་ནས་རིས་སུ་མ་ཆད་པའི་དགེ་ཚུལ་སློང་བརྒྱ་ཕྲག་གཉིས་བརྒལ་བར་ཀླུ་སྒྲུབ་ལུགས་ཀྱི་ཐེག་པ་ཆེན་པོའི་སེམས་བསྐྱེད་ཀྱི་སྡོམ་པ་རྒྱལ་སྲས་ཐོགས་མེད་པས་མཛད་པའི་ཡི་གེའི་སྟེང་ནས་རྒྱས་པར་བྱས།
དགེ་སློང་ཕར་ཆེར་གྱིས་གོས་དར་གྱི་སྣམ་སྦྱར་དང་བཅས་ཕེབ་པས་དགའ་སྤྲོ་དཔག་ཏུ་མེད་པ་བྱུང་ཞིང་བདག་ཅག་གི་སྟོན་པ་སྐུ་དྲིན་ཅན་དེའི་སྐུ་དྲིན་རྗེས་སུ་དྲན་ནས་དད་པའི་མཆི་མ་གཡོ་བར་གྱུར།
ཚེས་བརྒྱད་ནས་གྲྭ་ཚང་རྣམས་སོ་སོའི་གྱེས་ནས་རང་རང་གི་དགོན་གནས་སུ་ཕེབ། སྐྱིད་གཤོངས་སུ་དབྱར་ཆོས་གཉིས་པ་ཆོས་ར་ཤིན་ཏུ་འཕེལ་བར་བྱུང༌།
སྟོན་ཆོས་ཟླ་བ་གཉིས་ཀྱི་བར་བརྩི་ཤག་གསུམ་རེ་དགོས་པ་སོགས་སྔར་སྲོལ་མ་ཉམས་པ་དང༌། ལྷག་པར་དེང་རང་ཆག་མེད་རྣམས་ཀྱི་སྟབས་ནས་ནམ་ཕྱེད་ཡོལ་མ་ཐོག་ནས་ཁ་ཏོན་བྱས་པ་ཐོ་རངས་ཀྱི་གོང་དུ་གྲུབ་ངེས་དང༌།
དེ་ནས་གཎྜི་བརྡུང་འཕྲལ་བློ་ལྡན་གྱིས་ཇ་འོང་བར་བྱས་ནས་ཆོས་རར་ཕྱིན། འཛིན་གྲྭ་མང་དུས་ནམ་གསེང་དང༌། ཉུང་དུས་ནམ་མ་ལངས་གོང་དུ་ཚར་གྱིན་ཡོད།
ཡོངས་འཛིན་དམ་པ་སྐུ་དྲིན་ཅན་གཉིས་ཀྱི་དྲིན་ལས་བསྡུས་དར་པུསྟི་གང་ལའང་བསམ་མནོ་དང་དཔེ་འཛིན་སོགས་དཀའ་བ་མ་བྱུང༌། དགུན་ཆོས་དང་གཉིས་ཐམས་ཅད་ལ་ཆོས་ར་འཕེལ་བར་བྱུང༌།
ཆོ་འཕྲུལ་སྨོན་ལམ་གྱི་ཚེས་བཅོ་ལྔའི་ཉིན་ཆོ་འཕྲུལ་གྱི་གསུང་བཤད་སོགས་རྒྱས་པར་གནང་སྲོལ་འདུག་པ་ལྟར་ཚེས་གཅིག་ནས་བཅོ་ལྔའི་བར་གྱི་གཟབས་བཤད་རྒྱན་དྲུག་མཆོག་གཉིས་ཀྱི་ལོ་རྒྱུས་ཀྱང་རྒྱས་པར་བྱས།
དཔྱིད་ཆོས་ཀྱང་རྒྱས་པར་བཏང་ནས་དབྱར་ཆོས་ལ་བཏེག །དེ་ལོའང་ཀྱེ་རྡོར་རྒྱུ་དབང་

དང༌། རྣལ་འབྱོར་མའི་བྱིན་རླབས་ཁྲིད་སོགས་རིས་སུ་མ་ཆད་པའི་གྲྭ་པ་མང་དག་ལ་རྒྱས་པར་ཕུལ། རྣམ་སེར་དྲུང་ཆེན་སངས་རྒྱས་བསྟན་འཛིན། ར་བ་སྨད་དྲུང་ཆེན་ཀུན་དགའ་གྲགས་པ་གཉིས་ལ་ཀྱེ་རྡོ་རྗེའི་ལམ་དབང་ཕུལ།
ཟུལ་ཕུར་ཡང་མཁའ་སྤྱོད་མའི་ཁྲིད་ཅིག་བྱ་དགོས་བྱུང༌། དབྱར་ཆོས་གྲོལ་ནས་སྐྱིད་གཤོངས་སུ་དབྱར་ཆོས་གཉིས་བར་གླིང་སྟོད་ཞབས་དྲུང་རིན་པོ་ཆེ་ཀུན་དགའ་གྲགས་འཛིན་སོགས་དྭགས་པོ་གྲྭ་ཚང་ནས་ཕེབ་མི་དང༌།
ཆོས་འཁོར་གནས་པ། དེང་སང་ར་བ་སྨད་ཀྱི་འཆད་ཉན་ལས་ཐོག་པ་བློ་གསལ་བསྟན་འཛིན་སོགས་ལ་སྒྲུབ་ཐབས་བརྒྱ་རྩ། རྒྱ་མཚོ། རྣལ་འབྱོར་མའི་བྱིན་རླབས་སོགས་ཕུལ། སྟོན་ཆོས་གཉིས་གྲོལ་ནས་དཔོན་སློབ་སངས་རྒྱས་རྒྱལ་མཚན་གྱིས་དོ་དམ་ཤིན་ཏུ་ཆེ་བས་ནཱ་ལེནྡྲ་ནས་དཀྱིལ་ཐང་གཡར་པོ་ཞུ་བ་སོགས་དཀའ་བ་ཁྱད་དུ་བསད་དེ་རྡོར་ཕྲེང་གི་དབང་ཞིག་བྱས་ནས་བསྟན་པར་ཕན་པ་གཞན་དང་མི་འདྲ་བ་འོང་བ་འདུག་པས་ཅིས་ཀྱང་བྱེད་དགོས་གསུང་བ་ལྟར་ཁས་ལེན་ཞུས།
འཕྲེང་པོ་གཞི་བ་སློབ་དཔོན་ཕུན་ཚོགས་བསྟན་འཕེལ་གཤེགས་པའི་སྐུ་གདུང་ཞུགས་འབུལ་ལ་ཕྱིན་པ་འཁོར་འཕྲལ་གཉུག་མར་གནས་པའི་གྲྭ་ཚང་ཡོངས་རྫོགས་ཀྱི་སྟེང་དུ་དཔོན་སློབ་སངས་རྒྱས་རྒྱལ་མཚན།
བཀའ་འགྱུར་བ་ངག་དབང་རབ་བརྟན་སོགས་ཇོ་བསྟན་ཚོགས་པ་དགུ། དགེ་སློང་བློ་གྲོས་ཡེ་ཤེས་སོགས་བཀྲ་ཤིས་ཆོས་སྡེ་བ་བདུན། དེང་སང་རྣམ་སེར་དཔོན་སློབ་ཀུན་དགའ་གྲགས་པ་སོགས་རྣམ་སེར་བ་བདུན།
བྱེ་རྫིང་ཚོགས་པ་བདུན། དོལ་ཆོས་འཁོར་གནས་པ་དགུ། དྭགས་པོ་གྲྭ་ཚང་བ་དགུ། རྩེ་ཐང་ལྔ་མཆོད་པ་དགེ་སློང་གཞན་ཕན། དགེ་ལྡན་བྱང་རྩེ་བ་དགེ་སློང་སངས་རྒྱས་རྒྱ་མཚོ།
སྟག་རྩེ་རབ་

འབྱམས་སོགས་སེར་མོ་བ་ཉིས་བརྒྱར་ཉེ་བ་དང༌། བདག་གི་ཕ་རྒན་སོགས་སྐྱེས་ཕོ་མོའི་ཚོགས་མང་བ་བཅས་ལ་སློབ་དཔོན་ཆེན་པོ་ཨ་བྷ་ཡཱ་ཀ་རའི་བཞེད་སྲོལ་དཔལ་རྡོ་རྗེ་འཕྲེང་བ་ཀྲྀ་ཡ་ས་མུཉྩ་ཆུ་བོ་གཉིས་འདྲེས་ཀྱི་དཀྱིལ་འཁོར་བཅུ་ཕྲག་བཞི་དང་ཉག་མ་ལྔས་ལྷག་པའི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་དཀྱིལ་ཆོག་རྡོར་ཕྲེང་མཛེས་རྒྱན་གྱི་སྟེང་ནས་མཐའ་ཆོད་པར་ཕུལ།
འདི་སྐབས་མཆོད་གཡོག་དེང་སང་གྲྭ་ཚང་གི་དཔོན་སློབ་བློ་གསལ་བསྟན་འཛིན་ཡིན་པས་ཁོང་ཐུགས་རབ་ཆེས་པས་འཁྲུལ་མེད་བྱུང་ཞིང་ཕྱག་ལེན་ངེས་པར་ཡོད།
ངེད་རང་གི་མཁན་པོ་དཔོན་སློབ་སངས་རྒྱས་རྒྱལ་མཚན་གྱིས་སློབ་དཔོན་སོགས་མཛད་ནས་ཆོས་སྡེའི་དགེ་སློང་ཡེ་ཤེས་པ་སོགས་མང་བར་བསྙེན་རྫོགས་བསྒྲུབས།
ཉིན་རེར་ཆོས་སྐྱོང་བའི་སྐུ་རྟེན་པའང་དབང་གསན་པར་ཡོད་པ་དབང་གྲལ་དུ་སྐུ་ཕེབ་ལ་ཁད་ཉིན་རེ་བཞིན་བྱུང༌། ཉིན་གཅིག་ཕེབ་ལྕོགས་ནས་སྤྱན་གཟིགས་འཕན་གདུགས་རྒྱལ་མཚན་སོགས་དཀྱིལ་འཁོར་གྱི་ཁོར་ཡུག་དུ་བཀྲམ་པ་གནང༌།
ལེགས་སོ་མཉེས་པའི་རྣམ་འགྱུར་དཔག་མེད་མཛད། མ་ནས་ཆོས་སྐྱོང་འདི་གཞན་དང་མི་འདྲ་བ་ཡོད་གཤིས་གྲ་ཚང་གི་ཁུར་ལེན་ཐོག་མ་ནས་ཕྱི་ནང་གི་སྒྲིག་ཀུན་སྤྱོད་རྣམས་གཉེར་གཏད་ཞུས་པས་འབད་མེད་དུ་འགྲུབ་ཅིང༌།
ནང་གི་ཟང་ཟིང་གི་བྱ་བྱེད་ཐམས་ཅད་བློ་གསལ་ལྡན་གཉིས་རང་གི་འཁུར་བསྐྱེད་པས་དར་སྐུད་རེའི་རྗེས་སུ་འབྲེང་བའི་གཡེང་བ་མི་དགོས་པར་རང་རེ་མདོ་སྔགས་ཀྱི་འཆད་ཉན་གཙོ་བོར་བྱས་ཆོག་གཤིས་བློ་བདེ་བའི་ཚད་ཅིག་བྱུང༌།
དཔོན་སློབ་སངས་རྒྱས་རྒྱལ་མཚན་གྱི་མལ་གྲོ་འཆད་ཁ་ནས་ཆེད་གཏད་ཀྱིས་གཡར་བར་ཕེབ་པའི་དཔོན་སློབ་

རང་དང་བཀའ་འགྱུར་བ་ངག་དབང་རབ་བརྟན་བཅས་ལ་ངོར་ཆེན་གྱི་བཀའ་འབུམ་པོད་བཞི་མའི་ལུང་ཡང་ཆ་ཚང་ཕུལ། དེའང་རྗེ་བླ་མ་དམ་པར་སྔ་ཕྱི་རྡོར་ཕྲེང་གསན་པ་ཁྲི་ཕྲག་བརྒལ་བ་ཡོད་ཀྱང་རྗེ་དཔོན་རིན་པོ་ཆེ་མ་གཏོགས་གཞན་གནང་མི་སུའང་བྱུང་མ་སོང་བས་བཀའ་འབངས་ཀྱི་ཐ་ཤལ་བ་བདག་ལྟ་བུས་བགྱིད་ཐུབ་པ་དགའ་རབ་ཡིན་སྙམ་པའང་བྱུང༌།
དེ་ནས་དབྱར་ཆོས་བཏེག་པར་ཀྱེ་རྡོ་རྗེའི་དབང་དང་རྣལ་འབྱོར་མའི་ཁྲིད་ཆག་མེད་ལོ་ལོ་བཞིན་དང༌།
ལོ་འགའ་རེར་གཉིས་རེ་དགོས་པའང་བྱུང༌། དབྱར་ཆོས་གཉིས་པ་དང་སྟོན་ཆོས་གཉིས་སོགས་སྔར་འཁྱུད་ལྟར་སྨར་བར་བྱུང༌། དགུན་ཆོས་ཀྱི་དུས་ཡར་ཀླུངས་བཀྲ་ཤིས་ཆོས་སྡེ་ནས་འ་ཞྭའི་རྡོ་རྗེ་འཛིན་པ་ཆེན་པོར་རྣལ་འབྱོར་མའི་ཁྲིད་བྱེད་པར་འོང་དགོས་ཚུལ་ཕེབ་པ་ལྟར་སྙན་བརྒྱུད་ཀྱི་བསྟན་པ་ལ་བསམས་ནས་འོང་བའི་ཁས་ལེན་ཞུས།
དགུན་ཆོས་གཉིས་པའི་མཇུག་ནས་ཡར་ཀླུངས་སུ་ཕྱིན།
ཀུན་དགའ་བསྟན་པའི་རྒྱལ་མཚན་གཙོར་གྱུར་གྱི་སྟེང༌། ཆོས་འཁོར་གནས། གྲྭ་ཕྱི། ཚོང་འདུས། རྣམ་སེང་དཔོན་སློབ་དཔལ་འབྱོར་རྒྱལ་མཚན་སོགས་དང༌། གཉུག་མར་གནས་པ་བརྒྱད་ཅུ་སྐོར་ལ་འཁོར་ལོ་བདེ་མཆོག་ནག་པོ་ལུགས་ཀྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་ནས།
འདི་ཉིད་ཀྱི་བྱིན་རླབས་སྔོན་དུ་འགྲོ་བའི་རྩ་དབུ་མའི་ཁྲིད། ཞལ་ཤེས་གསུམ་སོགས་བསྣན་པའི་ཉམས་ཁྲིད་ཤིན་ཏུ་སྨིན་པ།
རྒྱབ་རྟེན་ལུང་བཅས་བེའུ་ཡོངས་རྫོགས་ཀྱི་ལུང༌། མཻ་ཏྲི་ཨིནྡྲ་གཉིས་ཀྱི་བྱིན་རླབས་མན་ངག་ལུང་བཅས་རྒྱས་པར་ཕུལ། ལོ་བསྟར་སྒྲུབ་མཆོད་ཆད་མེད་ཡོད་ཀྱང་དབང་མ་ཐོབ་པ་མང་གཤིས་ཚོགས་པ་ཡོངས་རྫོགས་ལ་གྲངས་བཅད་ཀྱི་སྒོ་ནས་

དཔལ་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་མ་ཐུན་མོང་མ་ཡིན་པ་ཚར་ཆེན་ཡབ་སྲས་ཀྱིས་སྲོལ་བཏོད་པའི་ཕྱག་ལེན་འཁྲུལ་མེད་ལྟར་ཕུལ། དབང་ཆ་ཁ་ཤས་ལ་ཀུན་རིག་དང་མི་འཁྲུགས་པའི་དབང་རས་བྲིས་ལ་བརྟེན་པ་དང༌།
སམྦུ་ཊི། རྡོར་དབྱིངས་ཀྱི་དབང་རྡུལ་ཚོན་ལ་བརྟེན་པ་དབང་ཆར་བཅད་པ། དགེ་ཚུལ་སུམ་ཅུ་སྐོར་ལ་སྡོམ་པ་ཕོག །ཞག་ཉི་ཤུ་རྩ་བདུན་སོང༌། དེ་ནས་དཔྱིད་ཆོས་དང་གཉིས་སོང་ནས་དབྱར་ཆོས་ལ་བཏེག
།འདི་ལོ་དུས་མཆོད་སྦྱིན་བདག་དྭགས་པོ་གྲྭ་ཚང་ཡིན་ཞིང་རང་ལོ་ཞེ་བརྒྱད་ལྕགས་སྦྲུལ་གྱི་ལོར་དབྱར་ཆོས་ལ་མཁའ་སྤྱོད་མའི་ཁྲིད་རྗེས་གནང་རིགས་མང་བ་རིས་མེད་པའི་དགེ་ཚུལ་སློང་མང་པོར་ཕུལ།
གཞན་ཡང་རྒྱུ་ལམ་གྱི་དབང་སོགས་མང་བར་བྱས། ཞབས་བརྟན་ལ་འདི་ལོ་བླ་མ་རྣམས་ཕོ་བྲང་དུ་ཕེབ་ཆོག་པ་བྱུང༌། ལྷ་སར་རྩེའི་དྲུང་ཡིག་མཁྱེན་རབ་ལགས། བློ་མཁར་ནས་སོགས་ཀྱི་སྔ་སོར་ནས་བདེ་མཆོག་གི་དབང་ཐོབ་འདུག་གཤིས་མཁའ་སྤྱོད་མིའི་བྱིན་རླབས་དང་སྤུངས་ཁྲིད་ཅིག་བྱས།
དེ་ནས་ཟུལ་ཕུར་ཕེབ། ཆོས་ར་བརྩི་ཤག་སྨར་བར་བྱུང༌། དེ་ནས་སྐྱིད་གཤོངས་སུ་དབྱར་ཆོས་གཉིས་པ་སྔར་འཁྱུད་ལྟར་བཏང༌།
དང་པོ་གསང་ཕུའི་གྲྭ་ཚང་རྣམས་འཁར་རྔ་མ་རྟོགས་དུང་གི་སྲོལ་མེད་ཀྱང་ཕྱིས་སུ་རྒྱས་ཆེར་སོང་བའི་གྲྭ་ཚང་རྣམས་ནས་དུང་གྲྭ་བསྒྲིགས་མཛད་པ་བྱུང་སོང་ཞིང༌། རང་རེའི་གྲྭ་ཚང་འདིར་ཡང་ཚོགས་དུང་རག་གཤོག་མ་ཐར་སོང་ཞིག་དཔོན་སློབ་བསམ་གཏན་གྱི་དུས་གྲྭ་བསྒྲིགས་པ་གནང་ཡང་སེར་ཚོགས་ལ་སོགས་པའི་དུས་ཀྱང་ངོ་གནོང་བ་འོང་འདུག་གཤིས་སྔ་སོར་རང་གི་ལྷག་བསམ་རྣམ་པར་དག་པས་དུས་ཇ་ཞིག་སྦྱོར་དགོས་འདུག་

ཀྱང༌། དུང་གཤོག་གལ་ཆེའམ། དེ་གཉིས་གང་དགའ་དྲིས་པ་མི་སྣ་ཞལ་མཐུན་བྱས་པར། ཐམས་ཅད་མཐུན་གྲུབ་ཏུ་ད་ལམ་དུང་གཤོག་རང་བྱེད་དགོས་གསུང་བར་དངུལ་དཀར་འདེགས་སྲང་ཉི་ཤུ་རྩ་དྲུག །དུས་ཇ་གཉིས་ཀྱི་རྩིས་ཕུལ་བར་བལ་པོའི་ཁ་ཏ་བླ་བྲང་ནས་བྱེད་རོགས་དང༌།
ཡོན་ལྟོ་སོགས་སྤྱི་སོས་འོང་གསུང་འདུག་ཀྱང༌། ར་མ་ལུག་དེ་འདྲ་བྱེད་པ་ལས་ཁ་གཙང་རང་དགའ་བསམ་བྱུང་བ་ཟླ་བ་གཉིས་ཀྱིས་ཀྱང་དང་དོད་ཀྱིས་ཁུར་བླངས་པའི་བལ་པོ་གཉིས་ཀྱིས་ཟླ་བ་ཕྱེད་གཉིས་ཀྱི་བར་དུ་དུང་གཤོག་སྤུས་ལེགས་སྔར་ཕུལ་བ་དེའི་སྟེང་དུ་ཁ་འབོལ་གཉིས་ལ་དངུལ་སྲང་དྲུག་བཅས་ཁྱོན་སུམ་ཅུ་སོ་གཉིས་དང༌།
བལ་པོའི་གླ་ལྟོ་སོགས་བསྡོམས་པར་དངུལ་སྲང་ལྔ་བཅུ་ང་གཉིས་རྩིས་སོང༌།
གྲུབ་འཕྲལ་ཆོས་སྐྱོང་ཆེན་པོའི་དབུས་ཞལ་བསྲོ་གནང་མི་དད་དུང་དར་འབུལ་མི་སོགས་མང་པོ་བྱུང༌། བླ་བྲང་ནས་དར་ཚོན་སྣ་ལྔ་ཆ་རེ་ཕུལ། འ་ཞཱའི་རྡོ་རྗེ་འཛིན་པ་ཆེན་པོ་དང་ལྕགས་ཟམ་བཅས་ནས་ཞལ་བསྲོ་དཔག་མེད་བྱུང༌།
བསྔོ་བ་རྒྱས་པའི་སྒོ་ནས་དགེ་བ་རྫོགས་བྱང་དུ་བསྔོས། དེ་ལྟར་རང་ངོས་ནས་ལྷག་བསམ་རྣམ་དག་གི་འབད་འབུངས་བགྱིས་པའི་ཁུལ་ཡིན་མོད་ཀྱང༌།
འཇམ་མགོན་ས་སྐྱ་པཎྜི་ཏས། ཆོ་ག་ལོག་པར་བསྒྲུབ་པ་འགའ། །ཡང་དག་ཆོ་ག་བྱེད་ལ་བརྙས། །ཙཱུ་ཏའི་ཡུལ་དུ་ཕྱིན་པ་ན། །རྐང་གཉིས་པ་ལ་མིར་མི་བརྩི། །ཞེས་གསུངས་པ་ལྟར་ཕྲག་པ་སྦྲུལ་འཚངས་ནས་དོག་བོར་མ་བདེ་བ་དག་ནི་ཀུན་སློང་གིས་བདག་བསྟོད་གཞན་སྨོད་བྱེད་པའང་སྣང༌།
ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས། གང་ཞིག་འདི་ན་རི་དྭགས་ལྟེ་བ་ཡིས། །དྲི་ཞིམ་དགྲ་བོར་འཛིན་

པའི་མིག་གིས་མཐོང༌། །ཞེས་གསུང་པ་ལྟ་བུ་ལ་ནི་ཅི་བྱར་ཡོད། ཆུ་བོ་རི་ནས་གྲུབ་པའི་འཁོར་ལོས་སྒྱུར་བ་ཐང་སྟོང་པ་ཆེན་པོའི་རྣམ་པར་སྤྲུལ་པ་མཆོག་གི་སྤྲུལ་པའི་སྐུ་ངག་དབང་བློ་གསལ་ཉི་ཟླ་འོད་འབར་གྱིས་བཀའ་གནང་ལྟར་ལྕགས་ཟམ་བླ་བྲང་དུ་དཔལ་རྡོ་རྗེ་ཕྲེང་བ་ཀྲྀ་ཡ་ཆུ་བོ་གཅིག་འདྲེས་ཀྱི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་ཤིན་ཏུ་རྒྱས་པ་དང༌།
གཞན་ཡང་སྔ་ཕྱི་མང་པོར་སྒྲུབ་ཐབས་བརྒྱ་རྩ།
རྒྱ་མཚོ། རྣམ་སྲས་ལྔ་ཕྲག་གསུམ། དམར་པོ་སྐོར་གསུམ་སོགས་རྗེས་གནང་དབང་ལུང་མན་ངག །མཁའ་སྤྱོད་མའི་ཁྲིད་སོགས་ཤིན་ཏུ་མང་བ་ཐུགས་བཞེད་དང་མཐུན་པར་ཕུལ། གྲྭ་ཚང་གི་ཆོས་འཆད་ཉན་ཀྱང་ལེ་ཤོར་མེད་པ་བཏང༌།
དེའི་སྟོན་མཇུག་སྟོན་ཆོས་གཉིས་པ་གྲོལ་འཕྲལ་བློ་གསལ་ལྡན་གཉིས་བཅས་ནཱ་ལེནྡྲར་དྲིན་ཅན་རྡོ་རྗེ་འཆང་ཆེན་པོའི་ཞབས་དྲུང་དུ་མཇལ་བར་ཕྱིན། དུས་མཆོད་སྟབས་ནས་ཧ་ལས་པ་རང་འབུལ་རྒྱུ་མ་བྱུང་ཀྱང་སྐུ་དྲིན་གསབ་ཕྱིར་ན་བཟའ་ཆ་ཚང༌།
དར་རས་ཨར་སྡུམ་སོགས་འབུལ་བའང་དགའ་རབ་ཡོད། ཞལ་དཀྱིལ་མཇལ་མ་ཐག་ཤིན་ཏུ་དགེས་པའི་གསུང་གླེང་མང་བར་གནང༌། རེ་ཞིག་ཅིས་ཀྱང་སྡོད་ཕེབ།
ཆོས་བཀའ་འདྲ་དང༌། ཁྱད་པར་སྟག་ཞོན་ལྷ་མང་གནུབས་ལུགས་ཀྱི་རྗེས་གནང་སྔར་མ་ཞུས་པ་ཅིས་ཀྱང་བཀའ་དྲིན་བསྐྱང་དགོས་ཡོད་ཞུས། ཤིན་ཏུ་དགྱེས་པའི་ཞལ་འཛུམ་གནང་ནས་ད་ལམ་སྟག་ཞོན་སྔར་མ་གསན་པ་འདུག་ན་འབུལ།
གཞན་གསུང་གླེང་རང་གནང་དགོས་འདུག་ཅེས་དགྱེས་པའི་ཡང་རྩེར་སོན། སྡོད་སའང་གཟིམས་ཆུང་དབང་ཁང་རང་དུ་འཇོག་པ་གནང༌།

ཞག་བདུན་གྱི་བར་ཉན་འཁྱོངས་འཕྲལ་ཕུགས་འདི་ཕྱི་ཐམས་ཅད་ཀྱི་བསླབ་དོན་མདོ་སྦུགས་མེད་པར་སྩལ་ཞིང༌། ནུབ་གཅིག་རྗེས་གནང་གི་ཕྱག་དཔེ་གཟིགས་རྟོག་གནང་འདུག་པར་དེ་འདྲའི་སྐུ་བསྙེལ་བ་མི་དགོས།
ཕྱག་དཔེའི་སྟེང་ནས་གནང་ཆོག་ཞུས་པས་དེ་འདྲ་བྱས་ན་མིག་ལྟོས་ལ་གནོད་འོང༌། ཨའུ་རྩི་ཞེས་དེ་ནུབ་རྗེས་གནང་ཤིན་ཏུ་རྒྱས་པར་གསུང་བཤད་གཟབས་བཤད་དང་བཅས་པ་དང༌། མཇུག་གཏོར་མའི་བཀའ་བསྒོའང་གསུང་དཔངས་ཤིན་ཏུ་མཐོ་བ་དང་བཅས།
ཆོས་སྐྱོང་དངོས་སུ་གཏད་པ་ལྟ་བུའི་ཟིལ་ཆེ་ཞིང་བྱིན་རླབས་གཞན་དང་མི་འདྲ་བ་བྱུང༌། འདི་ལོ་དགུང་ལོ་རེ་དགུའི་སྟེང་དུ་ཕེབ་པ་ཡིན་ཞིང༌། རྗེ་བླ་མ་དམ་པར་ཚེ་འདིར་གསུང་གི་བདུད་རྩི་ཐོབ་པའི་ཐ་མའང་འདི་ཡིན།
དེའང་ཐོག་མར་ཚེ་སྦྱིན་ཡིད་བཞིན་འཁོར་ལོ་ཐོབ་པས་ཚེ་རིང་བའི་རྟེན་འབྲེལ། ཐ་མར་སྟག་ཞོན་སྩལ་བས་བར་ཆད་མི་འབྱུང་བའི་རྟེན་འབྲེལ་བསྒྲིགས་པར་གནང་བ་ཐེ་ཚོམ་མི་མངའའོ།
།འོང་གདོང་སྐུ་ཞབས་སུ་གུང་ཚིགས་ལྷན་དུ་གནང་ཐོག་རྒྱུན་བཞེས་གནང་བའི་ཞལ་དཀར་གསོལ་ཇ་དང་བཅས་པ། ཇ་འཁོར་དྲུག་གི་མཚོན་གནང་སྦྱིན་དཔག་མེད་དང་ཕྱག་མདུད་བྱིན་རླབས་ཕྱག་གཉིས་ཆར་གྱིས་ཡུན་རིང་མགོར་འཇོག་པ་གནང༌།
བློ་གསལ་བློ་ལྡན་གཉིས་ལའང་གནང་སྦྱིན་དང་འདི་ཕྱི་བར་གསུམ་གྱི་བསླབ་དོན་ནན་ཆགས་པར་གནང༌། ཞབས་སྤྱི་བོར་བཀོད་པའི་བཀའ་བསྒོ་རྒྱས་པ།
དབྱར་ཅིས་ཀྱང་ཕེབ་པ་ཞུ་ཞེས་ཡང་ཡང་གནང༌། སྐུ་རགས་ཀྱི་གསེབ་ནས་དངུལ་སྲང་གང་བཏོན་ནས་ལག་ཏུ་འཇོག་པ་གནང༌། ཞལ་འཛུམ་དཔག་མེད་གནང་འདུག་པར་ད་ནི་བླ་མ་འདི་དང་མཇལ་བ་ཞིག་

ཚེ་འདིར་མི་འོང་སྙམ་སེམས་འཕྲེང་བ་ལ་ཚད་མེད་ཅིང་མིག་མཆི་མས་གང༌། སྐད་ཀྱང་མི་འཐོན་པ་ཙམ་དུ་གནང༌། སྐྱེ་བ་དང་ཚེ་རབས་ཐམས་ཅད་དུ་འབྲལ་བ་མེད་པར་རྗེས་སུ་གཟུང་དུ་གསོལ། ཞེས་གསོལ་བ་འདེབས་ཀྱིན་ཕྱི་འགྲོས་ཀྱིས་འོངས།
གཟིམས་ཆུང་གི་སྒོ་འགག་སྐས་མགོར་སླེབས་ནས་ཀྱང་གསུང་ཤུགས་ཆེན་པོས་དབྱར་ཅིས་ཀྱང་ཕེབ་པ་ཞུ་ཞེས་གནང་བྱུང་བས་ཐོས་མ་ཐག་ལོག་གམ་སྙམ་པ་བྱུང་ཀྱང་ལས་ཀྱིས་མནར་བའི་ཐ་ཤལ་བ་བདག་འདྲ་བ་ཚེ་འདིར་མཇལ་བའི་སྐལ་བས་དབེན།
ཕྱག་མཛོད་སོགས་རྒྱ་སྒོ་འགག་ཏུ་ཕེབ་ནས་སྐྱེལ་བ་གནང༌། འབུམ་པ་ཐང་ནས་རི་ཟུར་དུ་མ་སླེབས་བར་ཐོག་གི་བད་ཟུར་ནས་དབུ་སྐྱ་རིལ་བཞུགས་པ་གནང་འདུག་པས་ཀྱང་སེམས་ཤིན་ཏུ་སྐྱོ་བའི་ཚད་ཅིག་ཏུ་བྱུང༌།
སྐལ་མེད་བདག་ཅག་རྣམས་ཀྱིས་ནི་ལོག་འོངས། དེ་ནུབ་དེས་གོང་དུ་བསྡད་པར་ཡང་ནུབ་མོ་ཉལ་དུས་གཟིམས་ཆུང་རྩེ་ནས་ཐུགས་རྟོག་གནང་བ་དེ་དྲན།
སྔས་སྦངས་པའི་མཆི་མ་མཚན་ཡལ་ཤོར། དེ་ནས་དྲེད་པོ་ཁོ་ལ་ནི་ཉི་མ་གཉིས་པ་ནས་དགའ་ལོད་མི་གདའ། འཕན་ཡུལ་མདར་འོངས། སྒྲུབ་པ་པའི་གཟུགས་དབུ་རྒྱན་གྱོན་པ་ཞིག་གིས་བྱིན་རླབས་ཞུས། གཏམ་སྦ་རི་སྦི་རི་མང་པོ་ཟེར་ཞིང་གདའ།
དེ་ནས་ལྷ་སར་སླེབ། ཕོ་བྲང་ཆེན་པོ་ནས་ར་སྦྲེང་མཁན་རིན་པོ་ཆེ་ནས་འོང་དགོས་ཚུལ་གནང་བ་ལྟར་ཤར་ཆེན་ལྕོག་ཏུ་ཕྱིན། སྒྲུབ་ཐབས་བརྒྱ་རྒྱམ། དམར་པོ་སྐོར་གསུམ།
གྲྭ་པའི་ཛཾ་དམར་སོགས་རྗེས་གནང་མང་བར་འབུལ་དགོས་བྱུང་བའི་ཞག་བདུན་གྱི་བར་ས་

སྲིབས་ནས་ནམ་ཕྱེད་བར་ཕུལ་བས་དགྱེས་པར་གྱུར། གསེར་དངུལ། གོས་དར། ཇ་སོགས་གནང་སྦྱིན་དཔག་མེད་སྩལ། དེ་ནས་སྐྱིད་གཤོངས་སུ་སླེབ། དགུན་ཆོས་སྔ་རྟིང་སོགས་ཆོས་ར་འཕེལ་བར་བྱུང༌། དེ་ལ་སོས་གླིང་སྟོད་ཞབས་དྲུང་རིན་པོ་ཆེ།
སྤངས་པ་སྤྱན་སྔ་ངག་དབང་ཕྲིན་ལས་སོགས་ལ་རྡོ་རྗེ་བྲག་རྫོང་མའི་ཁྲིད་སྨིན་པར་ཕུལ། དབྱར་ཆོས་དང་གཉིས་སྔར་འཁྱུད་ལྟར་ལས། རྒྱུ་ལམ་རྣལ་འབྱོར་མའི་ཁྲིད་ཆར་ཆེན་དུ་བྱས།
འདི་ལོ་སྦྱིན་བདག་ཁུ་སྤེ་བ་ཡིན། རང་ལོ་ཞེ་དགུར་སླེབ། གླིང་སྨད་ཞབས་དྲུང་དཔལ་ལྡན་གྲགས་པ་གཤེགས་པའི་དབང་བསྐུར་མེ་མཆོད་སོགས་བྱས། དགོངས་རྫོགས་ཀྱང་རྗེས་འཇུག་མེད་གཤིས་བླ་བྲང་དང༌།
ཁམས་ཚན་དགེ་རྒན་ཕུན་གྲགས་བཅས་པས་འཁུར་ཁུར། གསང་ཕུར་མང་ཇ་འགྱེད་བཅས། གྲྭ་ཚང་ལ་ཀུན་རིག་གི་ཆོ་ག་ཉིན་གཉིས། སྐུ་མཆོད་དུས་གྲྭ་ཚང་དུ་ཀུན་རིག་སྟོང་རྩ། ཟླ་ཇ་གཅིག །ཚོགས་དབུས་སུ་ཀུན་མཁྱེན་བསོད་ནམས་སེང་གེའི་འདྲ་སྐུ་སྨན་འདམ་ལས་གྲུབ་པ་མི་ཚད་མ་བཞུགས་ཁྲི།
ཉེར་སྤྱད། ན་བཟའ། དབུ་ཞྭ་སོགས་ཆ་འགྲིག །སྤུས་འབྱེད་ལ་ལྕགས་བཤན་པར་ཁབ་སོགས་ལེགས་པར་གྲུབ་པས་དགོངས་པ་རྫོགས་པ་ཡོད།
དབྱར་ཆོས་གྲོལ་ནས་སྐུ་ཞབས་རིན་པོ་ཆེ་གཙང་ནས་ཕྱིར་ཕེབ་ཀྱི་ཆིབས་བསུ་སེར་སྦྲེངས་སོགས་གོང་དཀར་ནས་བརྡ་འགྲེམས་གནང༌། བྱིང་ཡན་ལྷ་སྡེ་མི་སྡེ་ཐམས་ཅད་བྱང་ཐང་དུ་ཞག་བདུན་གྱི་བར་དུ་འཚོགས།
ཆིབས་བསུ་སེར་སྦྲེངས་སོགས་ཧ་ལས་པར་བྱུང་སོང༌། དེ་ནས་སྟོན་ཆོས་གཉིས་ཚར་ནས་དགུན་ཆོས་དང་སྦྲགས་གླིང་སྨད་ཆོས་རྗེ་ཀུན་དགའ་འབྱུང་གནས། གླིང་སྟོད་ཆོས་རྗེ་ཀུན་དགའ་གྲགས་འཛིན།

རྣམ་སེར་དྲུང་ཆེན་ངག་དབང་དངོས་གྲུབ། སྤངས་པ་སྤྱན་སྔ་ངག་དབང་ཕྲིན་ལས། ཆོས་འཁོར་གནས་དཔོན་སློབ་ལེགས་པ་རྣམ་རྒྱལ་དཔོན་སློབ་གསུམ། དྭགས་པོ་གྲྭ་ཚང་ནས་རབ་འབྱམས་པ་བསྟན་པ་རྒྱ་མཚོ། ཤིང་མང་དཔོན་སློབ་ཀུན་དགའ་རྡོ་རྗེ་དཔོན་སློབ་བཞི།
བསམ་ཡས་རབ་བྱུང་པ་དྲུང་འཚོ་ཀུན་དགའ་རྒྱལ་མཚན་ལགས་དང༌། དགེ་སློང་ཀུན་དགའ་སངས་རྒྱས། བྱེ་རྫིང་ཚོགས་པ་བྱང་འདྲེན་ཕྲིན་ལས་སོགས་དྲུག །དབུས་སྟོད་རྒྱལ་སྟེང་པ་དགེ་སློང་ཆོས་གྲགས་ཅན་སོགས་གསུམ།
ད་ལྟའི་གྲྭ་ཚང་དཔོན་སློབ་བློ་གསལ་བསྟན་འཛིན་སོགས་བཞི་བཅུ་སྐོར་ལ་གསུང་ངག་ཚོགས་བཤད་མཛེས་རྒྱན་གྱི་སྟེང་ནས་ཤིན་ཏུ་སྨིན་པ། བླ་མ་བརྒྱུད་པའི་རྣམ་ཐར་གསུང་ངག་བསྟན་པ་རྒྱས་པའི་ཉི་འོད་སྟེང་ནས་བློ་ཐོག་དང༌།
བླ་བརྒྱུད་སོ་སོའི་རྣམ་ཐར་གྱི་ལུང་སོགས་མཛེས་རྒྱན་སོར་བཞག་ཤིན་ཏུ་རྒྱས་པ་ལ་བྱིན་རླབས་ཐད་སོར་སྦྱར་བའི་ངོར་ལུགས་ཁ་གཙང་བྱས།
འདི་ལམ་འབྲས་འཆད་པ་བཞི་པ་ཡིན། བར་བར་དུ་འདོད་ཆོས་དབང་རྗེས་གནང་སོགས་བཞེད་པ་བསྐངས། མཚན་ཉིད་པའི་ཉམས་བསྟན་དོགས་ཆོས་རའང་མ་ཆད་པར་བཏང༌། དེ་ནས་དཔྱིད་ཆོས་སོགས་ཀྱང་སྔར་བཞིན་བཏང༌།
དེ་ནས་གསང་ཕུ་དང་ཟུལ་ཕུའི་དབྱར་ཆོས་བཏེག །འདི་ལོ་སྦྱིན་བདག་གནས་སྒོ་གྲྭ་ཚང་ཡིན། རང་ལོ་ལྔ་བཅུར་སླེབས། ལྷ་སར་མི་གསོད་སྟབས་གྲུ་སོགས་ལ་དམ་དོགས་ཆེ་བ་ལྡན་པར་ཐེའུ་ཙེ་རྒྱག་པ་སོགས་སྒྲིག་གྱ་མ་དོ་འོང་པའི་མགོ་ཚུགས།
སྡེ་སྲིད་ཁྲི་གསར་ཁྲི་ཕེབ་ཞལ་དཀར་ཡང་དགོས་བྱུང༌། དབྱར་ཆོས་གྲོལ། རྡོ་རྗེ་བྲག་ཏུ་ཕྱིན། མི་འཁྲུགས་

པ་ལྷ་དགུ་དང་གདུགས་དཀར་བཅུ་གསུམ་མའི་དབང་སོགས་ཕུལ། འཆི་མེད་དཔལ་སྟེར་གྱི་ཚེ་དབང་བརྒྱ་རྩ་ཞུས། མ་ནས་རང་ལོ་སོ་བདུན་ནས་བཟུང་བསྙེན་རྫོགས་ལས་གྲལ་བྱུང་རེས་ཀྱིས་ལས་སློབ་ལ་འགྲོ་དགོས་ཀྱིན་ཡོད།
འདི་ལོ་སྐུ་ཞབས་རྩེ་གཙང་ལྷོ་སོགས་ཕྱོགས་ངེས་མེད་དུ་ཆིབས་ཁ་འཕྲལ་འཕྲལ་བསྒྱུར། སྡེ་སྲིད་ཀྱང་འོལ་ཁ་བརྒྱུད་ལྷོ་ཁ་གཞུང་དུ་ཕེབ། ཐོག་མར་གོང་དཀར་དུ་རྩེ་མཇལ། སྡེ་སྲིད་དགོན་པར་སྤྱན་འདྲེན་པའི་ཉེར་བསྡོགས་གྲུབ་ནས་སྐྱི་གཤོངས་མངའ་ཁུལ་ལྷ་སྡེ་མི་སྡེ་ཐམས་ཅད་ཀྱིས་ཆིབས་བསུར་ཕྱིན།
གུང་ཚིགས་ལ་གྲྭ་ཚང་དུ་སྤྱན་འདྲེན་ཞུས་པའི་ཐོག་འབུལ་བ་སོགས་ཀྱང་གྲྭ་འགྲིགས་པར་བྱུང༌།
དེ་དུས་ཐམས་ཅད་ཀྱི་བསོད་ནམས་ལས་གྲུབ་པའི་གསེར་དངུལ་ཇ་གོས་དར་སོགས་གང་ས་ནས་འབོལ་བར་ཡོད་པས་སྡུག་སྐད་ཁྱི་ལག་པ་ཆག་ཆག་མ་དགོས་ཤིང༌། སྡེ་སྲིད་དཔོན་གཡོག་ཀྱང་མཉེས་པར་བྱུང་བ་ཐམས་ཅད་ཀྱི་དགོངས་མངའ་ལྟར་ལགས།
དེ་ནས་སྟོན་ཆོས་སོགས་ཆོས་ར་ནི་སྨར་བ་བྱུང༌། འདི་ལོ་དཔོན་སློབ་སངས་རྒྱས་རྒྱལ་མཚན་དང་ཚོང་འདུས་ཚོགས་པ་འགའ་ཞིག་བཅས་ལ་མགོན་པོའི་ཁྲིད་བྱས་པ་ལོ་འདི་ཡིན་ཚོད་དང༌།
བཀའ་འགྱུར་བ་ངག་དབང་རབ་བརྟན་ལགས་ལ་བྱང་ས་བསླབ་བཏུས་སོགས་ཀྱི་ལུང་ཕུལ། དེ་སྔ་འདུ་ཁང་དུ་སེང་ལྡེང་ཐིག་སྒྲོམ་ལས་ཤིང་རྩི་ཤོག་ཆེན་མེད་པར་བརྟེན། མགོ་མི་བསྐོས་པའི་ཤིང་རྩི་ཟབ་རྒྱས་སྒོ་གོང་དུ་དགེ་འདུན་འཕེལ་བའི་རྟེན་འབྲེལ་རིག་བྱེད་མའི་སྙིང་པོ་སྤེལ་ཚིག་དང་བཅས་པ་བཀོད།
འདུ་ཁང་དང་གཟིམས་ཆུང་དུ་བཞུགས་ཁྲི་ཐག་པས་བརྟེན་དགོས་པའི་ཤོག་ཆེན་མེད་གཤིས་ཕུགས་ཀྱི་རྒྱུན་ལ་བསམས་ནས།
འདུ་ཁང་དུ་བཞུགས་ཁྲི་བསྙེལ་ཁྲི་ཁྲི་སྐས་བཅས་དང༌།

གཟིམས་ཆུང་དུ་བཞུགས་ཁྲི་ལེགས་པ་གསར་བཟོས་འདི་གཉིས་ཀྱི་ཤིང་སྐུ་རྟེན་པ་ལགས་ལ་ཞུས་ཤིང༌། རྩི་གསེར་ཤོག་དུམ་བུ་དབུ་མཛད་བོས་པས་བླ་བྲང་རང་ནས་བགྱིས་པ་ཡིན། དེའང་གསོ་སྦྱོང་སོགས་དགེ་འདུན་གྱི་སྡེར་མེད་ཐབས་མེད་པ་ཡིན་པར་ཤེས་ནས་ཡར་ངོ་བཅོ་ལྔ་པ་དང་མར་ངོ་བཅུ་བཞི་པ་འདུལ་བ་རང་གི་ལུགས་ཕྱག་ལེན་གཙང་བ་འདུལ་བ་ནས་ཇི་ལྟར་བཤད་པ་ལྟར་དགེ་བསྐོས་ཀྱིས་སྨྱིག་མའི་ཐུར་མར་གྲངས་བརྩིས་པའི་མདོ་བསྐུལ་བ་གསོ་སྦྱོང་གི་དུས་ཆོས་བསྒྲགས་པའི་མདོ་དང༌།
སོ་ཐར་གྱི་མདོ་འདོན་པ་སོགས་སླ་བཅོས་སུ་མ་སོང་བར་བགྱིས་ནས་བསྟན་པར་བྱ་བ་བྱས་པ་གཟུར་གནས་རྣམས་ཀྱིས་མཁྱེན་པ་ལྟར་ལགས་ཀྱང༌།
རང་རྒྱལ་གཞན་ཕམ་འདི་ཆོས་པ་ཡོངས་ལ་གནོད་གྲགས་པའི་སྟབས་དེང་སང་ནི་སྨྱིག་མའི་ཐུར་མ་ཙམ་ལུས་འདུག །སླར་ད་ལྟའི་དཔོན་སློབ་ལས་ཐོག་པས་གསོ་བ་གནང་ཁུལ་ཡིན། དེ་ནས་དགུན་ཆོས་གཉིས། དཔྱིད་ཆོས་སོགས་སྨར་བར་བྱུང༌།
དེ་ནས་གསང་ཕུར་བཏེག་པའི་འདི་ལོ་སྦྱིན་བདག་ར་བ་སྟོད་པ་ཡིན། རང་ལོ་ང་གཅིག་ཏུ་སླེབས། གདུལ་བྱ་རིག་ལུང་སོགས་འཕེལ་བར་བྱུང་ཀྱང་འཁྲུགས་ཟིང་གི་མགོ་ཚུགས། གསང་ཕུ་གྲྭ་ཚང་རྣམས་ནས་ཀྱང་མི་བཅུ་རེའི་ཐོག་ནས་མི་རེ་དམག་ཏུ་འགྲོ་དགོས་པ་སོགས་མི་བདེ་བའི་ངང་དུ་སོང༌།
ཟུལ་ཕུར་ཡང་ཟིར་ལོང་དེ་ཀས་དུས་འདའ་བཞིན་དུ་སོ་སོར་གྱེས། སྐྱིད་གཤོངས་སུ་ཕེབ་འཕྲལ་ནས་སྡེ་སྲིད་ཆེན་མོ་གོང་དཀར་དུ་ཕེབ།
ཡང་ཡང་དམག་བསྡུ་བའི་གྲབས་གཤོམས་གསར་ནས་འཇོག་དགོས་པ་སོགས་གཡེང་བ་ཤིན་ཏུ་ཆེ། གྲྭ་གཞོན་འགའ་ཞིག་ནི་དམག་ལ་འགྲོ་བར་བྲེད་ཁ་ཡོད་པ་ལྟ་བུ་དང༌། འགའ་ཞིག་

ནི་བསྟན་ཇུས་ཚུལ་ལྡན་བྱུང་ན་གྲྭ་ཚང་ལ་ལེ་ལན་བྱུང་དོགས་པ་སོགས་འདོད་གཅིག་ཀྱང་འདོད་ཁྱེར་མི་གཅིག་པ་མང་པོ་བྱུང་ཀྱང༌། ངེད་རང་ནས་གྲྭ་ཚང་འོག་མ་ཚོ་མ་བྱུང་རིང་འགྲོ་མི་དགོས་ཞེས་ནན་གྱིས་ལབ།
དུས་འར་མ་འུར་མའི་གནས་སྐབས་སུ། །ཁོང་ལ་ལ་སྦུགས་འཐུམས་ཀྱི་ར་བར་ཚུད། །ཁོང་ལ་ལ་ནི་འཆོར་འདོད་གསར་གསར་བྱེད། །མི་ཁོ་བོས་སྒལ་ཚིགས་གཞུང་བསྲངས་པས། །ཕོ་ཚོད་དང་འདུན་མའི་ཡང་རྩེར་སོན།
།དེའང་ལེགས་པར་བཤད་པ་རིན་པོ་ཆེའི་གཏེར་ལས། སེམས་ཅན་གང་དང་གང་འབྲེལ་བ། །བྱ་བ་སྔོན་གྱི་ལས་ཀྱིས་བྱེད། །ཅེས་གསུངས་པ་ལྟར་སེམས་ཅན་སྤྱི་མཐུན་གྱི་བསོད་ནམས་དང་སོ་སོའི་ལས་དབང་གི་མཐུ་ལས་གོང་དཀར་ནས་སྡེ་སྲིད་ཆེན་མོ་གདན་དྲངས།
ཁྲི་གསར་དོལ་ནས་ཟིན་པ་སོགས་བུན་ལོང་དེ་ཁའི་ངང་ལ་དབྱར་འཁྱོལ། འོན་ཀྱང་རང་གི་སྟོན་ཆོས་སྔ་རྟིང་སོགས་སྔར་འཁྱུད་ལྟར་བཏང༌། སྟོན་མཇུག་སྡེ་སྲིད་གཤེགས་པའི་དགོངས་རྫོགས་ལྷ་སར་ཚོགས་མཆོད་ལུགས་ཀྱི་འདུ་བ་རྒྱས་པ།
གྲྭ་ཚང་སོ་སོར་ཡང་དངུལ། ཇ། བཟང་སྤུས་གསུམ་ཕྱེད་ཁྱེར་གྱིས་དཔངས་ཤིན་ཏུ་མཐོ་བ་བྱུང་གཤིས་ར་བ་སྨད་གྲྭ་ཚང་དུའང་དངོས་པོ་གྲྭ་སར་འགྱེད་རྒྱུ་དང༌།
སྤྱི་སོར་སྦྱོར་རྒྱུའང་སྔར་མ་གྲགས་པ་ལྟ་བུ་བྱུང༌། དགུན་ཆོས་སྔ་རྟིང་དཔྱིད་ཆོས་སྨར་བར་བྱས། དབྱར་ཆོས་སྦྱིན་བདག་རྣམ་སེར་བ། རང་ལོ་ང་གཉིས་སུ་སླེབས།
འཆད་ཁ་ལོ་ཙཱ་བ། རྒྱ་མ་ལོ་ཙཱ་བ། ལྷོ་བྲག་ལོ་ཙཱ་བ་གསུམ་གྱི་སྦྱིན་བདག་བྱས་ནས་རྡོ་རྗེ་རྣལ་འབྱོར་མའི་ཁྲིད། བྱིན་རླབས། ལུང་སོགས་རྒྱས་པར་ཕུལ། དབྱར་ཆོས་གྲོལ་ནས་སྟོན་ཆོས་སོགས་

ཚུལ་ལྡན་བྱས། དགུན་ཆོས་དང་པོ་གྲོལ་ནས་སྐུ་ཞབས་རྩེ་གློ་བུར་དུ་མཚོ་སྣ་སོགས་སུ་ཆིབས་ཁ་བསྒྱུར། དེ་ནས་རྡོར་བྲག་ཏུ་ཕེབ་པའི་སྒོ་དོད། གཞུང་སྤྲོལ་ཞིང༌། རྗེ་ཕུག་སོགས་སུ་ཉི་འཁོར་གནང༌། ཆིབས་བསུ་སོང་བར་བ་རྒྱུག་རྟ་རྒྱུག
།ཁྲིག་ཁྲིག་ནི་ཅིའང་མ་བྱུང༌། འདི་འདྲ་རྒྱུན་དུ་བྱེད་དགོས་ན་ཀ་ལི་འདི་གཅོག་པ་འདྲ་བསམ་པའང་ཤར། རྩེའི་ཞབས་ཕྱི་བན་རྒྱུ་དང༌། བྱང་གླིང་དུང་སྐྱོང༌། བསྐུལ་མཁར་བྱང་པ་སོགས་ཀྱིས་ངན་གྲོས་གྲྭ་བསྒྲིགས་ཀྱིས་སྒྱུར་སྦྱོང་སོགས་དཔེ་མེད་བྱེད་རྩིས་བྱས་བྱུང་ཀྱང༌།
འཕྲལ་དུ་ནི་མཆོད་དཔོན་བློ་བཟང་རབ་བརྟན་ལགས་བཀའ་དྲིན་ཆེ་གཤིས་སྐྱོན་མ་བྱུང་ཞིང༌།
མཐའ་ཕུགས་ནི་ཨཾ་ཡིག་པ་སངས་མ་རྒྱས་པའི་གང་དུ་ཉེ་གནས་སངས་རྒྱས་པའི་དཔེ་ལྟར་རྣམ་སྨིན་འཕྲལ་དུ་བརྡོལ་སོང་བས་ལས་འབྲས་འདི་ལ་ཡིད་ཆེས་པར་བྱུང༌། གཞན་གནོད་པའི་བསམ་སྦྱོར་ངན་པ་འདི།
།དུས་རིང་པོ་མིན་པར་རང་ལ་འཁོར། །ཁོང་ལས་འབྲས་བསླུ་བ་མེད་པ་དེས། །དྲང་ངེས་ཀྱི་ཤན་དེ་འཕྲལ་དུ་ཕྱེ། རྡོར་བྲག་ཏུའང་བྱང་ཁ་བརྒྱུད་པ་རྣམས་ཀྱིས་མཇལ་ཁ་ཞུ་དགོས་སྟབས་རྨོར་པའི་མཇལ་ཁ་ཞུ་བར་ཕྱིན།
བདེ་ཆོས་སྤྲུལ་སྐུའང་ཕེབ་པར་སངས་རྒྱས་རྡོ་རྗེས་མཛད་པའི་ཆོས་རྒྱལ་བྱང་པའི་རྣམ་ཐར་གྱི་ལུང་དགོས་ཕེབ་པར་བཀའ་ལྟར་ཕུལ། འདི་དུས་མཇལ་ཁ་སྣེ་སྦྱོར་གནང་མིའང་ཤིན་ཏུ་དཀོན་པར་བྱུང༌།
དེ་ནས་དབྱར་ཆོས་ལ་བཏེག །སྦྱིན་བདག་སྤེ་སེར་བ་ཡིན། རང་ལོ་ང་གསུམ་པར་སླེབ་ཅིང༌། འདི་ལོ་སྐུ་ཞབས་བྱང་དུ་གདན་འདྲེན་པའི་སྒོ་དོད་པར་གསང་ཕུའི་དཔོན་སློབ་སྤྱི་ཚོགས་ཐམས་ཅད་ཀྱིས་རྒྱལ་ཞབས་མཇལ་བར་

སྐྱེད་ཚལ་ཀླུ་སྡིངས་སུ་ཕེབ། དེ་ནས་དབྱར་ཆོས་ཆེ་བ་གྲོལ་ནས་ཟུལ་ཕུར་དབྱར་ཆོས་བཏང༌། སོ་སོར་གྱེས། དབྱར་ཆོས་གཉིས་པ། སྟོན་ཆོས་སྔར་རྟིང་སྔར་རྒྱུན་ལྟར་བཏང༌། རྨོར་དུ་འདུ་ཁང་ཞིག་རལ་ཆེས་པའི་མི་བྱེད་ཁ་མེད་ཡོད་པ་དང༌།
གྲྭ་པ་ཕོན་ཆུང་ཞིང་མི་སེར་ཉུང་བ་བཅས་བླ་བྲང་ཡང་གཅོང་ཆེས་པས་མགྱོགས་ཙམ། ཨར་པོ་ནི་དགོས་འདུག་གཤིས་ཤོག་ཡངས་ཁྱད་ནས་འདུ་ཁང་ཐོག་རང་དུ་བླ་བྲང་ཉིས་བཅོགས་དགོས་ཚུལ་བྱུང་བ་ལྟར་ཁ་འདོན་སོགས་མི་འགོལ་བ་འོང་འདུག་ཀྱང་དེ་ཁ་བྱས་ཆོག་བྱས་ནས་འདི་ལོ་ཨར་པོ་བཙུགས།
བློ་གསལ་ཨར་པོའི་དོ་དམ་ལ་བསྡད། ངེད་བློ་ལྡན་བཅས་པས་དབྱར་ཆོས་ལ་ཕྱིན། ཚུར་འཁོར་དུས་ཞལ་བ་ཙམ་མ་གཏོགས་ཕལ་ཆེར་ཟིན་འདུག་ཅིང༌།
བྲག་ཅན་སྤྲུལ་སྐུ་རྟ་ར་བར་ཤོག་ཁྲ་བཀོད་ནས་གཏད་པ་ལྟར་བཀོད་པ་ལེགས་ཤིང་སྡོད་སྤྲོ་བར་བྱུང་འདུག །དེ་ནས་དབྱར་ཆོས་གྲོལ། ཞལ་བ་སོགས་ཀྱང་འཕྲོ་མཐུད་ཞབས་སུ་གྲུབ།
སྟོན་ཆོས་གཉིས། དགུན་ཆོས། དཔྱིད་ཆོས་གྲུབ་ནས་དབྱར་ཆོས་བཏེག །འདི་ལོ་སྐུ་ཞབས་པད་དཀར་འཛིན་པའི་ཞལ་དཀར་ལེགས་འབུལ་ལ་གོང་དཀར་མངའ་ཁུལ་རྣམས་ཉིན་དང་པོར་ཕུལ། དེ་སྐབས་ཞོལ་སྐུ་རིམ་ཁང་དུ་གཏེར་བདག་གླིང་པ་དང་མཇལ།
བཀའ་གླིང་ཤིན་ཏུ་སྨར་བར་བྱུང༌། རྩེར་གྲྭ་ཚང་གི་གྲྭ་པ་དགེ་སློང་ཚུལ་ཁྲིམས་རྒྱ་མཚོ་ལགས་སོགས་ཀྱི་བཀའ་གནང་ལྟར་ནུབ་དང་པོ་སྟ་གོན་དང༌།
གཉིས་པར་དངོས་གཞི་ཕུལ་བའི་རས་བྲིས་ཀྱི་དཀྱིལ་འཁོར་དུ་བདེ་མཆོག་ཟབ་དོན་དྲིལ་བུ་ལྷ་ལྔའི་དབང་རྒྱས་པ་དང༌། དམར་པོ་སྐོར་གསུམ་གྱི་རྗེས་གནང་ཁ་ཤས་དང༌། ནཱ་རོ་མཁའ་སྤྱོད་ཀྱི་བྱིན་རླབས་སོགས་གྲྭ་པ་བཅུ་གཅིག་ཙམ་ལ་ཕུལ།

གསེར་དངུལ་གོས་དར་སོགས་དཔག་མེད་སྩལ། དབྱར་ཆོས་སྐབས་མི་སྣ་རྣམས་དང་བཅས་པས་ཉང་རོང་པའི་ཕྱག་ནས་དུས་མཆོད་རྩིས་ལེན་ཞུས། ཧོར་ཟླ་ལྔ་པའི་ནང་དུ་གདན་ས་གོང་ནས་གོང་མ་ཆོས་ཀྱི་རྒྱལ་པོ་དབུས་སུ་ཆིབས་ཁ་བསྐྱེད་པས་ལྷོ་ཁ་གཞུང་བརྒྱུད་གྲྭ་ཚང་དུ་སྤྱན་འདྲེན་ཞུ་བའི་སྙན་གསན་ལྷ་སར་ཕབ་པར་ཆོས་སྐྱོང་གི་སྟབས་བཅས་ཞག་གསུམ་སྡོད་ཅེས་ཞལ་གྱིས་བཞེས་པ་ལྟར་གྲྭ་སློབ་ཐམས་ཅད་ཀྱིས་སྤྱི་སོར་དགོངས་པ་ཞུས།
སྐྱིད་གཤོངས་སུ་ཕེབ། བདག་ཆེན་རིན་པོ་ཆེའང་དུས་ཐོག་ལ་ཆིབས་ཁ་བསྒྱུར་བས་སོ་ས་རྡོ་ཁང་གི་ཐད་དུ་ཆིབས་བསུ་བ་ཉི་ཤུ་ཙམ་དང་བཅས་རིམ་གྱིས་ཆིབས་ཁ་བསྐྱོད། ཞལ་བཞེས་ལྟར་ཞག་གསུམ་བཞུགས་སྟན་འཇག
།སྤྱི་སྒེར་སོ་སོ་ནས་ཆེ་འབྱོར་ཆུང་འབྱོར་གྱི་འབུལ་བ། གསོལ་ཆས། ཟུར་གསོས། ཉིན་བསྟར་གསོལ་སྟོན་སོགས་རྒྱས་པར་ཞུས། བསམ་ཡས་ཀྱི་ལུང་ཕེབ་ཡིན་གནང་བས་ཆོས་བཀའ་ཤིན་ཏུ་དོགས།
ཁྲོམ་ལ་གྲུབ་རྒྱལ་ལུགས་ཀྱི་ཚེ་དབང་སྩལ། སྒེར་དུ་འཕྲལ་ཕུགས་ཀྱི་བསླབ་དོན་ནར་མ་སྩལ། སྒྲིག་ལམ་སྐོར་ལ་ཚོགས་གཏམ་བཀའ་དྲིན་བསྐྱངས། དེ་ནས་རྒྱལ་ཁུང་བར་ཆིབས་སྐྱེལ་ཞུས་ནས་གྲྭ་སློབ་ཐམས་ཅད་གསང་ཕུར་ཕྱིན་ནས་དབྱར་ཆོས་ཀྱི་འཕྲོས་དང༌།
ཟུལ་ཕུའི་དབྱར་ཆོས་ཀྱི་ཆོས་ར་སྨར་བར་བྱུང༌། དེ་ནས་སོ་སོར་གྱེས། སྐྱིད་གཤོངས་སུ་དབྱར་ཆོས་གཉིས་པར་དགེ་སློང་ཚུལ་ཁྲིམས་རྒྱ་མཚོ་ལགས་ཕེབ་པར་དམར་པོ་སྐོར་གསུམ་སོགས་རྗེས་གནང་གི་རིགས་མང་བ་དང༌།
དམར་པོ་སྐོར་གསུམ་གྱི་བེའུ་བུམ། ཕྱག་དྲུག་པའི་བེའུ་བུམ་གྱི་ལུང་སོགས་རྒྱ་མ་སྐུ་སྐྱེ་དང་ལྷན་དུ་ཕུལ། འདི་ལོ་དུས་མཆོད་སྟབས་སྟོན་ཆོས་མི་དགོས་གཤིས་རྨོར་དུ་བསྡད་ཅིང་ཤིང་རྩི་སོགས་ཀྱི་འཕྲོ་བསྐྱངས།
དགུན་ཆོས་ཀྱི་དུས་རྣམ་སེར་དཔོན་སློབ་དཔལ་འབྱོར་རྒྱལ་མཚན། ཤིང་མང་བླ་མ་དམ་ཆོས་ཀུན་བཟང༌། ཚུལ་ཁང་བླ་མ་བསོད་ནམས་བཟང་པོ་སོགས་

སུམ་ཅུ་སྐོར་ལ་ལམ་འབྲས་སློབ་བཤད་རྒྱབ་བརྟེན་ལུང་བཅས་སྨིན་པར་བཏང༌། འདི་ལམ་འབྲས་འཆད་ཐེངས་ལྔ་པ་ཡིན། དེ་ནས་དུས་མཆོད་ཀྱི་གྲྭ་བསྒྲིགས་ལེགས་པར་གྲུབ། འདི་ལོ་ཤེལ་གྲོང་གི་ནས་བཀར་རྒྱར་བཅུག་ཅིང་དུས་མཆོད་ཀྱི་འཁུར་ཀྱང་བླ་སྤྱི་མི་སྣ་ཐུན་མོང་ནས་བྱེད་པར་བྱས་ཤིང་ཟླ་བོ་རྣམས་ནི་ཁག་སྦྱོང་ཆེ་བར་བྱུང་ཀྱང་ངེད་རང་ནི་སོ་བསོད་པོ་བྱུང༌།
ལོ་སྔོན་མ་ཕག་ལོ་ཟླ་བ་ལྔ་པའི་མཇུག་ཏུ་བདག་གི་མ་དྲིན་ཅན་མ་བགྲེས་མོ་དགུང་ལོ་བརྒྱད་ཅུར་ཕེབ་པ་གཤེགས་ཁར་དབུ་སྔས་མགོར་སླེབས།
གསལ་འདེབས་སོགས་ཞུས། སླར་སྐུ་གདུང་གི་ཞབས་ཕྱི་མེ་མཆོད་འབུལ་བ་སོགས་ཀྱང་སྦྱོར་དངོས་རྗེས་གཙང་ཞུས།
དགོངས་རྫོགས་ལ་གྲྭ་ཚང་རབ་བརྟན་དུ་སྤྱན་འདྲེན་ཞུས་ཐོག་རྨོར་པ་དང་རབ་བརྟན་གྱི་བཙུན་མ་གང་ཡོད་བཅས་པ་ཞབས་ཏོག་སྐུ་ཡོན་སོགས་བླ་བྲང་རང་ནས་ཞུས་པས་སྐུ་དྲིན་བསབས་པར་ཕན་ནམ་སྙམ་སྟེ།
མ་དྲིན་ཅན་གྱི་དྲིན་དེ་གཞལ་བར་དཀའ་མོར་གདའ། དེ་ནས་རང་ལོ་ང་ལྔ་པ་ས་བྱི་ཟླ་བ་གསུམ་པའི་ཉེར་བདུན་ལ་དབྱར་ཆོས་བཏེག །མཇུག་སྟོན་ནས་མང་ཇ་འགྱེད་སོགས་ཕུན་སུམ་ཚོགས་པར་བྱུང༌། ཆོས་སྐྱོང་ཆེན་པོས་ཀྱང་མང་ཇ་འགྱེད་བཅས་རྒྱས་པ་དང༌།
ར་བ་སྨད་ཀྱི་བླ་མར་འཆད་ཉན་གཙོ་བོར་བྱེད་པ་ལས་འགྱེད་སོགས་ཞལ་འདེབས་ཙམ་ལས་མི་དགོས་པར་བཅའ་ཡིག་ལྟར་ཡིན་ཀྱང༌། མང་ཇ་འགྱེད་སོགས་སྤྲུག་སྤྲུག་གསིག་གསིག་བྱེད་ཁུལ་གྱིས་སྐམ་འགྱེད་ཀྱང་དགེ་འདུན་སྟོང་ཕྲག་གཉིས་བརྒལ་བར་དགེ་འདུན་རེའི་ཕྱག་ཏུ་སྨན་ཁ་བདུན་རེ་འབབ་ངེས་ཕུལ་ཞིང༌།
སྤྱི་སོ་རང་གི་སྐམ་འགྱེད་ལོགས་སུ་བཏང་ནས་དུས་ཆེན་ཡན་ཆད་གེགས་མེད་དུ་འགྲུབ་པའི་གཞི་

བཙུན་རྣམས་ལའང་མང་ཇ་འགྱེད། ཆོས་སྐྱོང་ཆེན་པོར་གཏང་རག་གི་སྙན་ཤལ་རྒྱས་པར་ཕུལ། ཟུལ་ཕུར་ཡང་མང་ཇ། གཞུང་གི་ཞབས་བརྟན། དུས་མཆོད། སྐུ་སྐལ་སོགས་སྔར་རྒྱུན་ལྟར་ཕུལ། མར་ལམ་ཤེལ་གྲོང་དུ་གཉེར་པ་གྲགས་པ་དང་དཔལ་འབྱོར་གྱིས་ཀྱང་ལྷ་མཆོད་ཕུན་སུམ་ཚོགས་པར་ཞུས།
འདི་ལོ་ཟླ་བ་ལྔ་པའི་ནང་དུ་བདག་གི་ཕ་དྲིན་ཅན་དེའང་དགུང་ལོ་གྱ་ལྔའི་སྟེང་དུ་གཤེགས། དུས་མཆོད་ཀྱི་སྟབས་ནས་ངེད་རང་སྐུ་གདུང་གི་ཞབས་ཕྱི་སོགས་ལ་འོང་མ་ཐུབ་ཀྱང་བློ་གསལ་གྱིས་ཕྱིན།
དབྱར་ཆོས་གྲོལ་བའི་ཤེལ་གྲོང་ནས་གྲྭ་ཚང་གདན་འདྲེན་ཞུས་པའི་ཞབས་ཏོག་ཡོན་སོགས་གོང་མཚུངས་བཟང་ངེས་བསྒྲུབས། བདག་གི་ཕ་རྒན་འདི་རྒྱུན་དུ་གཙུག་ཏོར་རྣམ་རྒྱལ་མའི་གཟུངས་རིང་ཚར་ཉི་ཤུ་རྩ་གཅིག་རེ་དང༌།
མཚན་བརྗོད་ཚར་བདུན་རེ་ལ་ཉུང་མཐའ་བྱས་པ། ནཱ་རོ་མཁའ་སྤྱོད་སོགས་ཞལ་འདོན་སྒྲིག་བཅུར་མང་པོ་གནང་བ་ཞིག་ཡིན། དེ་ནས་སྐྱིད་གཤོངས་སུ་དབྱར་ཆོས་གཉིས་པ་དང༌།
སྟོན་ཆོས་སྔ་རྟིང་ཀྱང་སྨར་བར་གཏང༌། འདི་ལོ་ཡས་མས་ཕན་ཚུན་ཐམས་ཅད་དུ་འབྲུམ་ནག་མཆེད་དྲག་གཤིས་ལྷོ་བྱང་ཡས་མས་ཕན་ཚུན་ཐམས་ཅད་འགྲོ་ཉག་ཅིག་ཉིན་རེ་ལའང་གཤིན་པོ་དྲུག་བདུན་རེའི་རྩར་འགྲོ་དགོས་སོགས་རང་ལ་གདེངས་གང་ཡང་མེད་པས་ཡིད་འབྱུང་བར་གྱུར་ཀྱང༌།
དཀོར་ནག་འདི་ལ་མི་དགྱེས་པ་རང་མི་འདུག་པས་བླ་མ་སྤྱིའི་ལུགས་སྲོལ་དེ་བསྐྱངས།
འོན་ཀྱང་ལྷག་བསམ་རྣམ་དག་གི་བརྩེ་བས་ཀུན་ནས་བསླངས་པས་ཉེས་པ་ཅུང་ཟད་ཆུང་བ་ནི་ལོས་འོང༌། བླ་མ་འཕོ་ལེན་གྱི་མཚམས་ལ་སླེབས།

མི་སྣ་ཚོར་རྟེན་བསྐུལ་ཡང་ཡང་བྱས། གཞུང་སར་ཡང་དགོངས་ཁྲོལ་ཞུས་གྲུབ་མོད། གྲྭ་པ་རྣམས་ཀྱང་འདོད་ཡོན་གྱི་བྲེལ་གཡེང་སྟབས་ནས་འཕྲལ་བཀོད་མ་ཐུབ་པར་དགུན་ཆོས་ཐུག་འགོར་ཟླ་བ་བཅུ་པའི་ནང་དུ་ཡར་ཀླུངས་བཀྲ་ཤིས་ཆོས་སྡེའི་འ་ཞྭའི་རྡོ་རྗེ་འཛིན་པ་སྐུ་འབྲུམ་གྱིས་ལྟེམ་པས་དག་ཞིང་དུ་གཤེགས་པའི་ཐུགས་དམ་གསལ་འདེབས་རྟེན་སྐྱེལ་བ་དང༌།
མེ་མཆོད་སོགས་ལ་འོང་དགོས་ཚུལ་སྤྱི་སོའི་ཕྱག་ཐ་མ་ནན་ཆེ་གཤིས་དཔོན་སློབ་ཀྱི་དམ་ཚིག་དང་སྙན་བརྒྱུད་ཀྱི་བསྟན་པ་རིན་པོ་ཆེར་བསམས་ནས་ཁས་ལེན་ཞུས།
ཟླ་མཇུག་ཏུ་ཡར་ཀླུངས་སུ་ཕྱིན། རྡོ་རྗེ་འཛིན་པ་ཆེན་པོའི་སྐུ་གདུང་རིན་པོ་ཆེར་དགྱེས་མཛད་རྡོ་རྗེའི་སྒོ་ནས་དབང་བསྐུར་བ།
གདུང་རིན་པོ་ཆེ་དཀྱིལ་འཁོར་གྱི་གཙོ་བོ་དང་དབྱེར་མེད་པར་མཆོད་པའི་སྤྲིན་གྱི་ཕུང་པོ་དཔག་ཏུ་མེད་པ་དང༌། ཞི་བ་ལས་ཐམས་ཅད་པའི་སྒོ་ནས་བསྲེག་བླུགས་འབུལ་བའི་ཆོ་ག་རྒྱས་པ་བསྟར།
གཟིམས་ཆུང་བདེ་ལྡན་དུ་སྒྲེས་པ་ཁ་ཤས་ལ་འཁོར་བ་དོང་སྤྲུག་གི་དབང་ཕུལ། འདུས་ཚོགས་ལ་མང་ཇ་སྙན་ཤལ། གདུང་འབུལ་སོགས་གྱ་ནོམ་པ་ཕུལ། འཇམ་དབྱངས་མཁྱེན་བརྩེའི་ཕྱག་དྲིལ་སྤུས་གཙང་བ་སོགས་སྩལ།
གྲྭ་པ་འབྲུམ་པས་རྐྱེན་པ་རྣམས་ལ་དབང་བསྐུར་ལམ་སྟོན་སོགས་ཀྱང་རང་གར་འགྲོའི་གདེངས་མེད་བཞིན་དུ། ཕ་བླ་མ་ཚར་ཆེན་ཡབ་སྲས་ལ་གསོལ་བ་བཏབ་ནས་གང་སྨིན་བགྱིས་ནས་ཞག་བདུན་བསྡད།
ཆོས་སྡེའི་སྒྲེས་གསུམ་དང་རྒྱལ་པོའི་དྲུང་བཅས་པས་རེ་ཞིག་ཆོས་སྡེའི་འཁུར་བྱེད་དགོས་ཚུལ་ཨུ་ཚུགས་ནན་ཆེན་གནང་བྱུང་ཀྱང་ཁས་ལེན་མ་ཞུས། ཡར་ལམ་གྲྭ་ཕྱི་ཚོགས་དུས་སུའང་གཤིན་པོ་མང་པོར་དབང་བསྐུར་གསལ་འདེབས་བྱེད་དགོས་བྱུང༌།
སྤྱིར་དད་

ཟས་འདོད་ཡོན་གྱི་རིགས་འདི་བདུད་ཀྱི་བསླུ་ཁྲིད་ཁོ་ན་ལས་ཉེ་བར་གཞིགས་ན་རང་ཉིད་འཆིང་བའི་ཐབས་འབའ་ཞིག་ཏུ་མཆིས་མོད། གཞན་ནན་གྱིས་བཀག་ནས་བརྒྱ་འགུགས་སྟོང་གཤགས་ཀྱི་རྩིས་བཏང་ན་དཀོན་མཆོག་གི་ཐུགས་རྗེས་ཤུགས་ཀྱི་བྱུང་བ་ཡིན་སྙམ་ལོག་འཚོར་མ་སོང་བ་ནི་བྱེད་ཁུལ་ཡིན།
དེ་ནས་སྐྱིད་གཤོངས་སུ་སླེབས། བླ་མའི་སྐོར་འོས་ཐོ་བསྡུས་ནས་བརྟག་སྒྲིལ་གོང་ཐོན་ལ་བྱེད་པར་བྱས། བརྟག་སྒྲིལ་ཕུལ་བས་ཐོག་མར་ངེད་རང་ལ་བབས་ཤིང༌།
ཆོས་སྐྱོང་ཆེན་པོས་ཀྱང་བྱེད་དགོས་ཞེས་བཀའ་ནན་དང༌། གཟུགས་ཅན་རྣམས་ཀྱིས་ཀྱང་ཨུ་ཚུགས་མཛད་བྱུང་མོད། ད་ཆ་ལེགས་ཉེས་ཇི་ལྟར་ཡང་དུས་མཆོད་གཅིག་པུ་དེ་ནི་གེགས་མེད་དུ་གྲུབ།
ད་ཕན་ཚུན་ཐམས་ཅད་དེ་ཁ་རང་བརྟན་ཞེས་ཁས་མ་བླངས་པར་ལག་པ་ཕྱི་གཡུགས་བྱས། གྲྭ་ཚང་དུ་མང་ཇ་དང་འགྱེད་སྔ་རྟིང་གཉིས་ཟླ་བ་བྱུང་ངོ་ཅོག་གི་ཚེས་བཅུ་བཞིར་དུས་ཇའི་ཐེབས་དངུལ་སྲང་བཅུ་གསུམ་ཕུལ།
གྲྭ་ཚང་གི་ཁུར་ལེན་བྱས་པ་ནས་བཟུང་འདི་ཡན་ལ་བློ་བསམ་ལོག་པ་སྐད་ཅིག་ཙམ་མ་བགྱེས་པས་གཙོ་བོར་དཀོན་མཆོག་གསུམ་ལ་ཅི་མཛད་ཁྱེད་ཤེས་ཆིག་དྲིལ་བྱས་པར་བརྟེན་ལོ་སྔོན་མ་ཅུང་ཟད་བྲོ་འཚལ་བ་དེ་མ་གཏོགས་རང་འཁོར་དང་བཅས་པ་ལ་ནད་མེད་བདེ་བར་འཚོ་བ་དང༌།
སྤྱི་སྒེར་ཐམས་ཅད་དུ་ལོངས་སྤྱོད་ཀྱང་བྲེལ་ཕོངས་མེད་པར་བྱུང་ཞིང༌། ད་ཆ་ལོ་བདུན་ཅུར་ཉེ་བར་སླེབས་ཀྱང་འཆད་ཉན་སོགས་བསྟན་པའི་བྱ་བ་དགའ་རབ་བྱེད་བཞིན་པ་འདི་ཀ་ལགས་པས་དཀོན་མཆོག་ལ་བློས་བཀལ་རིན་ཀྱང་ཆོག་ངེས་བྱུང་བས་བསམ་པ་བཟང་བ་འདི་རང་གལ་ཆེ་བར་གདའ།
སྨྲས་པ། ལར་ཕེར་རྒྱ་ཅན་ཞིག་མ་

ལགས་ཏེ། །བློ་དཀོན་མཆོག་གསུམ་ལ་གཏད་པའི་མཐུས། །དོན་ཅི་བསམ་འབད་མེད་འགྲུབ་པ་འདི། །ད་བསམ་ཀྱིན་ལས་འབྲས་ལ་ཡིད་རང་ཆེས། །ཁོང་མཁྱེན་མཁྱེན་དང་ཡོང་ཡོང་ང་རྒྱལ་གྱི། །ཚིག་སྟོང་ཤོག་གི་ཞལ་པོ་མང་ན་ཡང༌།
།དོན་རང་ཐོག་ཏུ་ཁྲིག་གེར་སླེབས་པའི་ཚེ། །ལས་དཀར་ནག་གི་མེ་ལོང་འདི་གཟིགས་མོར་ཆེ། །དེ་ནས་རྩེ་ཐང་སྐུ་མདུན་བསོད་ནམས་འོད་ཟེར་ལ་སྤྱི་མཐུན་ཡིན་ཞེས་ཞུས་པར་བཀའ་ཤོག་རིན་པོ་ཆེ་ཕེབ་འཕྲལ་ཁོང་རང་གི་རྩར་སྙན་གསན་འབེབས་པ་དང་བཀའ་ཤོག་སྒྲོག་པ་བཅས་གྲྭ་པ་གཉིས་ཕྱིན་པར་ཟླ་བ་དང་པོར་འོང་ཞེས་གསུངས་དོན་ལྟར་དུས་ཐོག་ཏུ་ཕེབ།
ཟླ་བ་དང་པོའི་ཚེས་བཅུ་བཞི་ལ་རྟེན་མཆོད་དཔེ་སོགས་ཆད་ལྷག་མེད་པར་རྩིས་ཕུལ།
ངེད་རང་གིས་བསམ་ཡས་ཤག་ཏུ་སྤོས། དགོན་ཞོལ་ཐམས་ཅད་ནས་ཕེབ་མི་མང་བར་བྱུང༌། ཆོས་སྐྱོང་ཆེན་པོ་སྤྱན་འདྲེན་ཞུས། ཤ་དཀར་གྱི་ཏི་རི་སོགས་ཚན་གྲངས་སྙན་དར་གཏང་རག་ཕུལ།
ཤིན་ཏུ་དགྱེས་པའི་བཀའ་ལུང་མཛོད་བཏགས་ལ་ཚིག་སྒྲ་ལེགས་པའི་ཚིགས་བཅད་བྲིས་པ་སོགས་སྩལ། ལུས་དང་གྲིབ་མ་ལྟར་མི་འབྲལ་བར་ཕྲིན་ལས་སྒྲུབ་པར་ཞལ་གྱིས་བཞེས། དཔོན་སློབ་གདན་ས་ལའང་བསྐོ་འཇའ་འབུལ་བ་གང་ལེགས་ཞུས།
ཚེས་བཅོ་ལྔའི་ཉིན་ཞོལ་ནས་ཤར་ལྕོག་པ། བདེ་བ་ཅན་པ། གཞལ་ཡས་ཁང་པ་སོགས་དང༌། ཆོས་གྲྭ་ནང་གི་དབུ་ཆོས། ཆེ་སྒྲེས། བླ་བྲང་གི་སྐུ་ཚབ་སོགས་ཆིབས་སྐྱེལ་བ་ཉི་ཤུ་ཙམ་དང་བཅས་དགོན་པར་གཡས་སྐོར་གྱིས་འོངས་ནས་དགོན་པའི་ལྟག་ཆོས་འཁོར་སྒང་དུ་གྲྭ་པའང་ཕལ་ཆེར་འདུག
།ཇ་རྒྱུག་ཤིན་ཏུ་མང་བར། ཞོལ་པའང་མང་བར་བྱུང༌། ཚན་གྲངས་སློག་ཀྱང་

ཟབ་པར་ཕུལ་སོང༌། ངེད་རང་གི་བསམ་པར་གྲྭ་ཚང་འདིར་འཆད་ཉན་སོགས་ས་སྟེང་བགག་ཐུབ་ཙམ་བྱུང༌། སྐྱ་སེར་འདི་རྣམས་ཀྱང་སྔོན་ལས་ཀྱིས་འབྲེལ་བ་ཡིན་མཆིས། ད་དུང་ཀུན་མཁྱེན་གོ་རམས་པའི་བསྟན་པ་ལ་ཕན་པ་ཞིག་འོང་བར་ཤོག་ཅེས་ཡིད་ཀྱིས་སྨོན་ལམ་ཡང་ཡང་བཏབ།
གྲྭ་པ་རྣམས་ཐུགས་འཕྲེང་བའི་རྣམ་པར་མཛད་ཁ་བཏགས་ཀྱིས་གཡབ་གཡུགས་མཛད་འདུག་པར་རྟ་ཁ་ཕྱིར་བསྒྱུར་བར་བྱས། ལུམ་པ་ལྕང་གཤམ་དུ་རྨོར་པ་རྣམས་ཀྱིས་ཐབ་བསུ་བཅས་འདུག་ཅིང་རང་གནས་རྨོར་གྱི་དབེན་གནས་སུ་སླེབས།
རེ་ཞིག་བར་འགོལ་སྡོད་བྱས། སྐྱིད་ལ་སོ་བསོད་པ་བྱུང༌། དེ་ནས་རང་ལོ་ང་དྲུག་པ་ས་གླང་ཟླ་བ་གསུམ་པའི་ནང་དུ་འཕྲེང་པོ་གཞི་པ་གྲྭ་ཚང་གི་དཔོན་སློབ་བློ་གྲོས་དཔལ་འབྱོར་གློ་བུར་དུ་གཤེགས་པའི་དགོངས་རྫོགས་ཀྱི་བསྔོ་རྟེན་སྐྱེལ་བ་དང་སྦྲགས་གྲྭ་པ་གཉིས་གཞུང་སའི་བཀའ་ཤོག་བཅས་དེ་རིང་གཟའ་ཚེས་ལེགས་པའི་རྟེན་འབྲེལ་ཁྱད་འོངས་པ་ཡིན་གཤིས།
ད་ལམ་ས་སྐྱ་པའི་བསྟན་པའི་ལ་རྒྱར་བསམས་པས་ཅིས་ཀྱང་འཁུར་ལེན་བྱེད་དགོས་ཞེས་ནན་བསྐྱེད་ཤིན་ཏུ་ཆེ་བ་དང༌། ལྷག་ཏུ་རྡོར་བྲག་ནས་ཀྱང་བྱེད་དགོས་ཚུལ་ཐུགས་དམ་རིན་པོ་ཆེ་ཕེབ་བྱུང་བར།
མ་ནས་དེ་འདྲའི་རིགས་བདག་རྐྱེན་ལྟ་བུ་ཡིན་འདུག་པས་བཀའ་དྲིན་ཆེ་འདུག་ནའང༌། ན་སོ་སྨིན་ཅིང་མིག་ཀྱང་མི་གསལ་བ་བཅས་ར་བ་སྨད་ཀྱང་དགོངས་ཁྲོལ་ཞུ་དགོས་བྱུང་གཤིས་གྲྭ་མང་ཐུགས་མི་ཁྲེལ་བ་དང་དགོངས་ཁྲོལ་ཞུ་དགོས་འདུག་ལབ་པར་རེ་ཞིག་ལོག་སོང༌།
བློ་ལྡན་འཕྲལ་དུ་ཞུ་ཡིག་ཐེམས་པ་པཀྴི་ལག་བརྒྱུད་བཏང་ཀྱང་ཁོང་པ་རྣམས་ཐབས་ཟབ་དྲགས་སྙན་བགག་ཕུལ་གྲུབ་པས་དགོངས་

ཁྲོལ་མ་བྱུང་ཞིང༌། བསྐྱར་ནས་ཞུས་པས་ཕྱི་མའི་དུས་དགོངས་པ་ཁྲོལ་ཙམ་བྱུང་ཀྱང༌། དེ་ཐག་ཆོད་འཕྲལ་ཡར་ཀླུངས་བཀྲ་ཤིས་ཆོས་སྡེ་ནས་བློ་བཟང་བསོད་ནམས་ཅན་གཉིས་གཞུང་ས་ཆེན་པོའི་བཀའ་ཤོག་སྤྱི་སོའི་ཕྱག་ཐམ་བཅས་སྙན་བརྒྱུད་ཀྱི་བསྟན་པའི་ལར་རྒྱར་བསམས་པས་ད་ལམ་ཅིས་ཀྱང་མ་འོངས་ན་མཚམས་རང་དུ་ཡོད་ཅེས་ཕྲག་སྐྱུར་མ་ཟེར་བྱུང་བར།
ར་བ་སྨད་གཞི་བ་གྲྭ་ཚང་སོགས་ལ་གཟུགས་བཞིས་མ་ཕེར་སྟབས་དགོངས་ཁྲོལ་ཞུ་དགོས་བྱུང་བ་སོགས་བྱས་པར།
འོ་ན་ཡོད་ཀྱི་ཐག་མི་ཆོད། སྒྲེས་གསུམ་ལ་ཞུ་དགོས་ཞེས་རེ་ཞིག་ལོག་སོང༌། འོན་ཀྱང་དེང་སང་གི་དུས་ཐབས་གཡོ་འཕྲུལ་སྣ་ཚོགས་པའི་སྒོ་ནས་བླ་མ་ལ་བཀའ་ཤོག་ཞུས་ནས་འོང་པའི་འདི་ཚོར་བསམས་ན་དར་ཁ་གང་ཡང་ཕུལ་ནས་མི་དགོས་པར་འབད་མེད་དུ་ཉིས་རིམ་སུམ་རིམ་འབྱུང་བ་འདིའང་སྔོན་བསགས་ཀྱི་འཕེན་ཤུགས་འདྲ་ནི་ལོས་ཡིན།
ངེད་ཀྱི་རྗེས་སུ་བླ་མ་མཛད་པ་འགའ་ཞིག་གིས་ནི་བླ་མ་སྔོན་མ་དང་གང་ས་ནས་མི་འདྲ་ཞེས་རང་ཉིད་སྔར་མ་གྲགས་པའི་ཁྱད་འདོད་ནས་གཡོ་སྒྱུ་ངན་གྲོས་བྱེད་པའང་མཐོང་ཐོས་བྱུང་ཀྱང༌།
འཇམ་མགོན་ས་སྐྱ་པཎྜི་ཏས། ཧ་ཅང་གཡོ་སྒྱུ་ཆེས་དྲག་ན།
།རེ་ཞིག་འགྲུབ་ཀྱང་ཐ་མར་བརླག །གཟིགས་ལྤགས་བཀབ་པའི་བོང་བུ་ཡང༌། །ལོ་ཐོག་ཟོས་མཐར་གཞན་གྱིས་གསད། །ཅེས་པའི་ལུང་བསྟན་ཐོག་ཏུ་བབས་སོང༌། དེ་ནས་མི་འགྱང་བར་ལྷོ་བྲག་ཤིང་མང་དགོན་དུ་རང་གི་སློབ་བུ་དཔོན་སློབ་ཀུན་དགའ་རྡོ་རྗེ་གཤེགས་པའི་ཞལ་ཆེམས་ལྟར་གྲྭ་པ་གཉིས་སྤྱི་སོའི་ཡི་གེ་བཅས་འབྱོར་བ་ནན་ཆེ་གཤིས་དམ་ཚིག་དང་ལར་རྒྱར་བསམ།
ཁག་སྦྱོང་ལ་མ་བལྟས་པར་ཁས་ལེན་བྱས།
ཟླ་བ་དགུ་

པའི་ནང་དུ་རྨོར་ནས་བཏེག་སྟ་ར་བ་སྨད་དུ་བསྡད། གཞུང་ཤག་ནས་ཕལ་ཆེར་དང་གྲྭ་པ་ཕལ་ཆེར་གྱི་ཇ་སྟིར་དང་མཇལ་དར་བཅས་འཕྲད་པར་ཕེབ། ཚོགས་ལ་མང་ཇ་དང་སྤོང་འཐག་གི་འགྱེད་བཅས་ཕུལ། དེ་ནས་ཞག་བདུན་ཐོག་ཤིང་མང་དགོན་དུ་སླེབ།
ཀྱེ་རྡོར་གྱི་སྒོ་ནས་ལམ་སྟོན་མེ་མཆོད་སོགས་རྒྱས་པར་བྱས་ཤིང༌། གྲངས་བཅད་ཀྱིས་གྲྭ་པ་རྣམས་ལ་ཀྱེ་རྡོར་རྒྱུ་དབང༌། མཁའ་སྤྱོད་མའི་བྱིན་རླབས་དང་ཁྲིད། ཀུན་རིག་གི་དབང་སོགས་བགྱིས་ཤིང༌།
འབྲུམ་པས་ལྔ་ལམ་དུ་སོང་བ་མང་བའི་སྟབས་བསྔོ་བྱང་བག་མེད་དུ་བྱེད་དགོས་བྱུང༌། གྲྭ་པ་དང་སྦྱིན་བདག་ཆེ་ཕྲ་ཐམས་ཅད་ཀྱིས་མགྲིན་གཅིག་ཏུ་ས་མཚམས་ཀྱི་དགོན་པར་སོང་བ་དང་བཅས་ས་སྐྱ་པའི་བསྟན་ལར་བསམས་པའི་ཁུར་ལེན་བྱེད་དགོས་ཞེས་ལྷོ་བྲག་པའི་ཨུ་ཚུགས་གཙོ་བོར་གྱུར་པ་ནན་ཆེ་གཤིས་རེ་ཞིག་ཁས་ལེན་མི་བྱེད་ཁ་མེད་ལྟ་བུ་བྱུང་ཞིང༌།
རང་གི་རོགས་གཉིས་ཀྱིས་ཀྱང་རེ་ཞིག་ཁས་ལེན་བྱེད་དགོས་འོང་འདྲ་ཟེར་བ་བཅས་ཟླ་བ་བཅུ་པའི་ཚེས་བཅུ་གཉིས་ཀྱི་ཉིན་གཟའ་ཚེས་བཟང་པོ་ཡོད་སྟབས་བླ་བྲང་གི་རྩིས་ལེན་དང༌།
དེ་ཉིན་སྡེ་པ་མདོ་མཁར་བ། འགག་ཆོས་སྡེ་བ། སྦྱིན་བདག་སོ་སོ།
གྲྭ་དམངས་བཅས་པའི་འབུལ་ཚན་བསྙེན་བཀུར་དཔག་མེད་དང་བཅས་བཀའ་གདམས་པའི་དགེ་བའི་བཤེས་གཉེན་རིགས་ཆེན་པོས་བྱིན་གྱིས་བརླབས་པའི་ཁྲི་ཐོག་ཏུ་ཁྲི་འདོན་རྒྱས་པ། སང་ཉིན་སྐྱ་སེར་གྱི་ཁྲོམ་ཆེ་བར་གྲུབ་རྒྱལ་ལུགས་ཀྱི་ཚེ་དབང་བསྐུར།
ཁྱོན་ཞག་བཅོ་ལྔ་སྐོར་བསྡད། ཐོན་དབང་གི་དུས་འོང་བའི་ཁས་ལེན་བྱས། སྤྱིར་སྒེར་ཐམས་ཅད་ནས་ལྷོ་ཟོག་གཙོར་གྱུར་གྱི་ཟང་ཟིང་གི་འབུལ་ནོད་དཔག་མེད་དང༌།
ཁྱད་

པར་བཀའ་དྲིན་བསྐྱངས་ལགས་དང་སྐུ་མཁྱེན་གྱི་ཚིག་གི་གཏང་རག་འར་མ་འུར་མ་བྱུང༌། དེ་ནས་རང་གནས་སུ་སླེབས། ཆོས་སྡེ་ནས་རྡོ་རྗེ་སློབ་དཔོན་ཆོས་གྲགས་ལགས་དཔོན་གཡོག་གཉིས་ཕེབ། སྔར་གྱི་ཨུ་ཚུགས་ཀྱི་འཕྲོ་མཐུད་ད་ལམ་ཅིས་ཀྱང་འོང་རོགས་མ་བྱས་ན་ཚར་ཆེན་རིན་པོ་ཆེའི་བསྟན་པ་ཞེས་སྨྲ་བའང་ཁ་ཙམ་ཡིན་འདུག་པས་བཅུ་བཞི་མཆོད་པར་ཕེབ་ཐུབ་པ་ཞིག་ཅིས་ཀྱང་དགོས་འདུག་ཅིང༌།
དེའི་རིང་ཡང་སྐུ་ཚབ་དོ་ཆོད་ཅིག་ཕེབ་པའི་བླ་བྲང་གི་ས་ཆ་བཀོད་ཆབ་དགོས་གནང་བར།
ཐོག་མར་ཁ་ཞེ་མེད་པར་མི་ལྕོགས་ཚུལ་ནན་བསྐྱེད་བྱས་ཀྱང་ཁོང་ཨུ་ཚུགས་ཀྱི་སྤྱན་ཆབ་མཛད་འདུག་པར་བསམ་མནོ་བཏང་བས་ཁོང་སྒྲེས་པོ་འདིས་ཀྱང་འདི་ཙམ་མཛད་པ་ཙམ་དུ་མ་ཟད།
སྔར་རང་ལོ་བཅུ་དགུ་པའི་དུས་ཆོས་སྡེ་མཇལ་བར་ཕྱིན་སྐབས་ཀྱང་རྟགས་འདྲ་བྱུང་བ་དང༌། བླ་མ་དམ་པ་རྡོ་རྗེ་འཆང་དང་ཞལ་མི་གཉིས་པ་གཉིས་ཀྱི་ལུང་བསྟན་འདྲ་གནང་ཡོད་ཅིང༌།
རང་ཉིད་ཀྱང་ཚར་པ་ཆོས་རྗེའི་རིང་ལུགས་འདི་ལ་ཁ་ཙམ་མིན་པའི་མོས་པ་གཏིང་ནས་ཡོད་པ་སོགས་རྒྱུ་དུ་མས་བསྐུལ་ཞིང༌། རང་གི་རོགས་གཉིས་ལ་རྒྱུ་མཚན་བྱས་པར་ཡང་ད་ཆ་སྐུ་ན་དང་བཅས་འདི་ཁར་སྐུ་མཚམས་འདྲ་གནང་ནས་བཞུགས་ན་དགའ་བ་འདུག་ཀྱང༌།
ཅིས་ཀྱང་གནང་ན་དེ་ཁ་ལས་འོས་མེད་པས། དེ་ལྟར་ན་བླ་བྲང་གི་ས་ཆའི་ཁ་འཛིན་མི་དགོས་པར་ཕོག་བླང་ཆོག་པར་བྱུང་ན་དེ་ཁ་མི་གནང་ཁ་མེད་ཡིན་པས་དེ་ཁའི་དན་འཁྱོལ་བྱུང་ན་ཟླ་བ་བཅུ་གཅིག་པ་ཙམ་ལ་འོང༌།
དེ་འདྲའི་སྤྱི་ཐམ་མ་བྱུང་ཕྱིན་ད་ལམ་ཁས་བླངས་ཀྱང་མི་འོང་ཞེས་ཚིག་དན་བྱས་ལོག །དེ་ནས་དགེ་སློང་བློ་ཤེས་དཔོན་གཡོག་གཉིས་བྱོན།
སྔར་ལྟར་ཀླད་པ་ཉེས་པ་མཐར་

ཕོག་ལ་དན་ཁ་འཁྱོལ་བའི་ངེས་བྱུང་ནས་ཚེས་བཅུ་དགུ་ཚུན་ལ་འོང་བའི་དན་ཁ་བྱས། དེ་འཕྲལ་སྤྱི་ཐམ་བང་ཕྱེན་བཅས་བྱུང་སྟབས་ཕྱི་མ་ལོ་ནག་ཏུ་སོང་གཤིས་ཉི་ལྡོག་གི་གོང་ནས་འཁོད་པ་དགོས་ཚུལ་ལྟར་ཚེས་བཅུ་གཉིས་ལའང་གནས་ནས་ཐོན་པས་རྨོར་པ།
སྤྱི་པ། དབུ་ཆོས། སྡེ་པ། སྟར་གདོང་པའི་སྐུ་ཚབ། ངེད་རང་གི་ནུ་བོ་སོགས་ཀྱིས་རྟ་སྐྱེལ་བ་བཅས་ར་བ་སྨད་དུ་ཆོས་སྐྱོང་ཆེན་པོ་སྤྱན་འདྲེན་ཞུས་འཕྲལ་ཕུགས་ཀྱི་ལུང་བསྟན་མང་དུ་སྩལ།
དེ་ནུབ་དོལ་ལྕེ་སྡེ་ཞོལ་དུ་བསྡད། ཆོས་སྡེའི་སྔ་འགྲོས་པ་རྟ་པ་གཉིས་ཀྱང་འབྱོར། སང་ཉིན་སྔ་བར་བཏེག །བཅུར་དུ་གུང་ཚིགས་བྱས། དེ་ནུབ་གྲ་ཕྱི་ཚོར་འདུས་ཀུན་རར་བསྡད།
མཁན་པོ་འཇམ་དཔལ་གྲགས་པར་ཀུན་རིག་གི་དབང་དང༌། གུར་ལྷ་བརྒྱད་ཀྱི་རྗེས་གནང་བྱས། གྲྭ་པ་ཕལ་ཆེར་ནས་ཇ་སྟིར་རྒྱུག །མཇལ་དར་སོགས་བྱུང༌། སང་ཞོགས་མཁན་པོའི་སྐུ་ཚབ་སོག་པོ་ངག་དབང་བསྟན་འཛིན་ཡང་བསྐོ་འཇའ་གཏོང་བ་དང་ཆིབས་སྐྱེལ་སྦྲགས་ཡོད།
གླིང་ཁར་གུང་ཚིགས་བྱས་ཐོན། བྱར་གྱི་མདར་ནང་སོ་དམ་ཆོས་རིན་ཆེན་ཡང་ཇ་བཅས་བྱུང༌། ཆོས་སྡེ་ནས་དགེ་སློང་བློ་ཤེས་དང༌། གཉེར་པ་ནང་སོ་ཀུན་དགའ་བསོད་ནམས་དཔོན་གཡོག་གསུམ་བྱ་མདར་གསོལ་ཇ་བཅས་བསུ་བར་འབྱོར།
དེ་ནུབ་བྱ་ས་ལྷ་ཁང་དུ་བསྡད། ཐབ་བསུ་དཀར་སྤྲོ་རྒྱས་པར་འདུག །སྒེར་པ་བླ་བྲང་ནས་རྗེ་དྲུང་རིན་པོ་ཆེའང་ཕེབ།
གསུང་གླེང་བག་ཕེབ་པར་བྱུང༌། དེའི་སང་ཉིན་ཆོས་སྡེར་ཉི་དྲོས་ལ་འབྱོར་དགོས་ཁྱད་ནམ་མ་ལངས་གོང་དུ་ཆིབས་བསུ་ཞབས་དྲུང་ཨོ་སྒྲོན་ལགས། ཁེ་གསུམ་ཆོས་མཛད་ལུང་རིག །

གེ་རེ་ཆོས་མཛད་ཀུན་དགའ་ཆོས་ཀྱི་ཉི་མ། དགེ་སློང་བློ་ཤེས་སོགས་སུམ་ཅུ་སྐོར་ཕེབ། རྣམ་སྣང་སྐུ་མདུན་དུ་མཇལ། དེ་ནས་ནམ་གསེང་ལ་ཐོན་པར་བྱས། གྲྭ་པ་རྣམས་རྩེར་ཞྭ་མཚལ་མདོག་ཞེ་གཅིག་པ། ཞབས་དྲུང་ཨོ་སྒྲོན་ལགས་སོགས་སྒར་སྦུགས་ཁ་ཤས་བཅས་སྤྲོ་སག་གེ་ཕྱིན།
མཁར་ཐོག་ཏུ་བཀྲ་ཤིས་མཐོང་སྨོན་ཆོས་མཛད་དཔོན་གཡོག་གསུམ་ཀྱང་ཕེབ། རས་ཆུང་ཕུག་གི་མདའ་ལྷ་ལུད་ཞིང་གི་སྟེང་དུ་གཡབ་དཀར་ཕུབ་པས་ཆོས་སྡེའི་ཐབ་བསུ་འདུག
།དེར་རྟ་བབས། ཅུང་ཞིག་བཞུགས། རས་ཆུང་ཕུག་གི་གཉེར་པས་ཀྱང་ཇ་ཆང་དཀར་སྤྲོ་ཚན་གྲངས་རྒྱས་པར་འདུག །བྲེ་ཁ་བ་རྣམས་ཀྱང་ཞོ་སོགས་དང་བཅས་མཇལ་བར་བྱུང༌། དེ་ནས་བཀྲ་ཤིས་དགེ་མཚན་དུ་མ་ལྡན་པའི་ཆོས་གྲྭ་ཆེན་པོའི་འདབས་ཉེ་བར་སླེབས་དུས་གཟིམས་ཆུང་མགོན་ཁང་སྟེང་ནས་དུང་ཆེན།
རྒྱ་གླིང༌། གྲྭ་དམངས་རྣམས་འཕན་གདུགས། ཚོགས་དུང་སོགས་ཕྱག་མཚན་གཟབ་སྤྲོད་ཀྱི་སེར་སྦྲེངས་བྱིན་ཆགས་པ་ཤས་གཡུལ་གྱི་ཐད་དུ་སླེབས།
རྡོ་རྗེ་སློབ་དཔོན་དགེ་སློང་ཆོས་གྲགས་ལགས་སྤོས་ཆགས་དང་བཅས་བསུ་བའི་བཀོད་པ་ཕུན་སུམ་ཚོགས་པས་བསུས། བླ་གཡེལ་མཐིལ་དབང་སྟེགས་ལ་ཧོར་འདུག་བྱས།
སྐྱ་སེར་ཐམས་ཅད་ལ་ཕྱག་དབང་ཕུལ། སྨན་ལུང་ནས་གཟིམས་ཆུང་དུ་མ་སླེབས་པར་བློ་གསལ་མང་ཐོས་མ་སྟོང་ཕྲག་གཅིག་སོང༌། རྡོ་སྟེགས་ལ་འགྲོ་བའི་དུས་སྣང་བ་བན་མ་བུན་འདི་ཡིན་མེད་པའི་ཕྱོད་དེ་བའང་བྱུང༌།
ཐོག་མར་གཟིམས་ཆུང་འཁོར་ཕིབས་སུ་སྒྲེས་པ་རྣམས་དང་བཅས་བཞུགས་གྲལ་དུ་ཞོ་དང་གསོལ་ཇ་རྒྱས་པར་འདུག་ཅིང༌། དེ་ནས་ཉི་དྲོས་ཐོག་གཉན་སྟོན་མཆོག་གི་སྤྲུལ་པའི་ཟློས་གར་རྒྱལ་དབང་

རྡོ་རྗེ་འཆང་གཞོན་ནུ་བློ་གྲོས་ཡབ་སྲས་ཀྱི་སེང་གེའི་ཁྲི་ག་ལ་བ་དེར་མགྲིན་བཟང་གཟིགས་ལྤགས་ཅན་གྱི་རྣམ་པར་ཐར་བ་བཟུང་ནས་ཐེ་ཚོམ་མེད་པར་འཛེགས། འདུས་པའི་ཚོགས་ཀྱིས་བླ་མ་གོང་མའི་གསོལ་འདེབས་སྔོན་དུ་འགྲོ་བའི་ཞལ་འདོན་བྱིན་ཆགས་པ་སྣང་བ་འགྱུར་ངེས་གནང༌།
ཇ་མཆོད་ཕུན་ཚོགས་འདོད་དགུ་མ་གྱེར། སྤྱི་སོ་ ནས་སྟོན་མོ་གཟབ་རྒྱས་ཕོག་ཞལ་དཀར་གྱི་དབུལ་བ། དེ་ཐོག་གྲྭ་པ་སོ་སོའི་མཇལ་དར་བཏང༌།
དགེ་སློང་བློ་ཤེས་ཀྱིས་ཐུབ་པའི་དགོངས་པ་རབ་ཏུ་གསལ་བའི་སྟེང་ནས་བཤད་པ་རྒྱས་པར་གནང༌། ཞག་འགའ་ཞིག་གི་བར་དུ་ཐོག་མར་རྡོ་རྗེ་བྲག་ནས་ཕ་རིག་འཛིན་ཆེན་པོའི་ཆབ་ཤོག །བསྐོ་འཇའ།
མང་ཇ། སྣེ་གཞག་བཅས། ལྕགས་ཟམ་ནས་བསྐོ་འཇའ། གནང་སྐྱེས་བྱམས་མགོན་གྱི་གསེར་སྐུ། ས་ཆེན་གྱི་བཀའ་འབུམ་སོགས་ཕོན་ཆེ་བ། གྲྭ་སྤྱི་ཚོགས་མཁན་རིན་པོ་ཆེ། སྡེ་པ་སྟར་གདོང་པ། ཤིང་མངས་སྤྱི་སོ།
རྨོར་སྤྱི་སོ་སོགས་སོ་སོའི་མང་ཇ་ཚན་གྲངས་འུར་དེང་ངེ་བ་བྱུང༌། ཁྲི་སྟོན་མང་ཇ་གཉིས་བཀྲས་བཏགས་རེའི་འགྱེད་བཅས་ཕུལ། གཏོར་ཟློག་གི་རྡོ་རྗེ་སློབ་དཔོན་ལ་འོང་དགོས་ཚུལ་ལྟར་བསྙེན་པ་སོགས་ཐེམས་གཤིས་ལག་ལེན་ཕྲ་རགས་ཐམས་ཅད་འཕྲལ་འཕྲལ་དགེ་སློང་བློ་ཤེས་ཀྱིས་ཁྲིད་ནས་ཨོ་ཟོབ་མ་བྱས་པར་ཕྱིན།
ཉེར་དགུའི་ཉིན་ཆས་ཞུགས་བྱས། གཏོར་རྟགས་ཀྱང་ལེགས་པར་བྱུང༌། དགོན་པ་གསར་པ་ནས་བཀའ་འགྱུར་བ་ངག་དབང་རབ་བརྟན་ལགས་ཀྱིས་མང་ཇའི་ཐོག་མཐོང་གོས་ཚན་གྲངས་གནང༌།
གཏོར་ཟློག་གྲོལ་ནས་ཡར་ལོག །སླར་ཟླ་བ་གསུམ་པའི་ནང་དུ་བསམ་ཡས་

བརྒྱུད་སྒེར་པ་གྲུབ་ཁར་རྗེ་དབོན་རིན་པོ་ཆེ་དང༌། སྡེ་པ་རྒྱལ་ཕྲུག་རབ་འབྱམས་པ། རབ་འབྱམས་པ་ངག་དབང་བསྟན་འཕེལ། ཆོས་སྡེ་ནས་གེ་རེ་ཆེ་ཆོས་མཛད་ལགས་སོགས་བདུན་གྲུ་ཁར་ཕེབ། ཡར་ལམ་སྒེར་པ་བླ་བྲང་དུ་ཤོག་གནང་བར་གུང་ཚིགས་རྒྱས་པར་སྩལ།
དེ་ནས་ཆོས་སྡེར་འབྱོར་པས་དུང་རྒྱ་གླིང་དང༌། གྲྭ་དམངས་འོབས་སྟེང་དུ་བསུ་བར་ཕེབ་འདུག །འདི་ལོ་བཀའ་འགྱུར་བ་ངག་དབང་རབ་བརྟན་ལགས། ཤིང་མང་དཔོན་སློབ་སངས་རྒྱས་རྒྱལ་མཚན།
རྡོ་རྗེ་སློབ་དཔོན་ཆོས་གྲགས་ལགས། བློ་ཤེས་ལགས་སོགས་ལ་མགོན་པོད་མེ་འབར་མ། མཁའ་སྤྱོད་མའི་བེའུ་བུམ་སོགས་ཀྱི་ལུང༌། བླ་མ་ལྷ་ཁང་དུ་གོང་སྟེང་དུ་དགེ་སློང་ཡེ་ཤེས་སོགས་བགྲེས་པ་རྣམས་ལ་གུར་གྱི་དབང་གྲངས་བཅད་དང༌།
སྲུང་འཁོར་བྲག་རྫོང་མའི་ཁྲིད་ཤིན་ཏུ་སྨིན་པ་ཕུལ། མཆོག་མང་གྲོལ་ནས་བསྙེན་གནས་མ་རྣམས་ཀྱིས་དབང་གཞི་སྟེགས་པས་བླ་གཡེལ་མཐིལ་དུ་ཁྲོམ་ཤིན་ཏུ་ཆེ་བར་གྲུབ་རྒྱལ་ལུགས་ཀྱི་ཚེ་དབང་ཞིས་བྱས།
དེ་དུས་ནམ་མཁའ་ལ་འཇའ་གུར་ཡ་མཚན་པ་ཆོས་སྡེ་རང་གི་ཐོག་ཏུ་འདུག་ཅེས་གླེང༌། རང་ཉིད་ཚར་ཆེན་རྡོ་རྗེ་འཆང་ཆེན་པོ་ལ་མོས་པ་དཔག་མེད་ཡོད་པའི་སྟེང་དུ།
དེ་སྔ་འོང་དུས་ནས་གྲྭ་པ་སྒྲེས་པ་ཐམས་ཅད་ཞལ་རས་ལྷ་ཁང་དུ་ཚར་ཆེན་བླ་མའི་རྟོགས་བརྗོད་ཅིག་བྱུང་ན་ཞེས་ཡང་ཡང་གསུངས་པར་ཡོད་པ་དེ་སེམས་ལ་བཞག་ནས། འདི་ལོ་དགེ་སློང་ཀུན་དགའ་རྒྱ་མཚོ།
ནང་སོ་ཀུན་དགའ་བསོད་ནམས། དགེ་སློང་ཚུལ་ཁྲིམས་རྒྱ་མཚོ། ཕྲིན་ལས་རྒྱ་མཚོ། ངག་དབང་བློ་མཆོག་བཅས་ཆོས་སྡེ་ནང་གི་བྲིས་པ་ལྔ། ཞོལ་ནས་ནང་སོ་བློ་བཟང་ཡར་

སྐྱེས་བཅས་དྲུག་ལ་ཟ་ཡོན་ཚོན་སོགས་ཀྱི་རྩིས་ཞིབ་པར་ཆོས་མཛད་ལུང་རིགས་སོགས་ཀྱིས་བརྒྱབས་ནས་ཁྱོན་ནས་ཁལ་ཕྱེད་སུམ་བརྒྱ་ཐོབ་འདུག་གསུང་བར། དེས་ན་ཕྱག་བྲིས་ཀྱང་རུང་བར་མཛད་རོགས་མཛོད་ཞུས་ནས་ཁལ་སུམ་བརྒྱ་རང་སྤྲོད།
ཟླ་བ་དགུ་པ་ཚུན་ལ་གྲུབ་པར་བྱས། སྔར་རྒྱན་དྲུག །མཆོག་གཉིས། མཁན་སློབ་ཆོས་གསུམ་སོགས་ཧལ་ཚོན་ཡོད་པར་ཨར་ཆོག་ཕུལ། ནུབ་ངོས་ཀྱི་སྐྱ་ལ་སྟོན་པ་བདེ་བར་གཤེགས་པ་ལ་རྒྱན་དྲུག
།མཆོག་གཉིས། མཁན་སློབ་ཆོས་གསུམ། རྗེ་བཙུན་གོང་མ་ལྔ། རྣམ་སྲས་སྙན་གྲགས་སྒྲུབ་སོགས་ཚོན་ཚོགས་གཟབས་བྲིས། ཐུབ་པའི་དབང་པོའི་སྐུ་ཤ་གྲང་གསེར་བཅས་འདི་ལོ་གྲུབ། པྲ་རྩིའང་བླ་བྲང་ནས་ཕུལ།
དེ་ནས་སྒེར་པར་མར་ལམ་ཞག་ཉི་ཤུ་སྐོར་བསྡད། སྒྲུབ་ཐབས་བརྒྱ་རྩ། རྒྱ་མཚོ། ཚེ་དཔག་མེད་ལྷ་དགུ། མི་འཁྲུགས་པ་ལྷ་དགུ། ཀུན་རིག་སོགས་དབང་ལུང་རྗེས་གནང་མང་བར་ཕུལ། དེ་ནས་གྲྭ་ཕྱི་སྨིན་གླིང་དུ་ཆོས་རྒྱལ་གཏེར་བདག་གླིང་པ་མཇལ་བར་ཕྱིན།
ཤིན་ཏུ་དགྱེས་པའི་བདག་རྐྱེན་ཆེ་བར་གནང༌། གྲྭ་པ་མངོན་ཤེས་ཀྱི་གཏེར་མའི་ཛམ་དམར་གྱི་རྗེས་གནང༌། དེ་སྐོར་གྱི་ལུང་བཅས་བཀའ་དྲིན་བསྐྱངས།
སླར་བདེ་མཆོག་མཁའ་འགྲོ་རྒྱ་མཚོ་དང༌། བོང་ཞལ་ཅན་སོགས་ཆོས་བཀའ་མང་ཙམ་ཅིས་ཀྱང་ཞུ་དགོས་འདུག་པས་ཐུགས་ལ་གཞུག་དགོས་ཞེས་བཀའ་གནང༌། གནང་སྦྱིན་ཀྱང་དཔེ་མེད་འདུག །དེ་ནུབ་མགར་རྩར་བསྐད།
དེ་ནས་རང་གནས་སུ་འབྱོར། རེ་ཞིག་ཁམས་བསོས། དེ་ནས་ར་བ་སྨད་དུ་སྐུ་རྟེན་པས་གནས་བཅུ་གསར་བཞེངས་གནང་བར་གཟུངས་འབུལ་ལ་ཕྱིན། ཞག་གསུམ་འགོར། ཆོས་སྐྱོང་ཐོག་འབེབས་སུ་ཕེབ། དགྱེས་པའི་ལུང་བསྟན་མང་པོ་གནས།
རྡོ་སྟེགས་མགོར་སྐྱེལ་བར་ཕེབ། འདི་ལོ་ཤིང་མང་དགོན་པའི་ཚོགས་དུང་ལ་སྤྲུལ་སྐུ་ཟངས་

བཟོ་བ་བོས། དུང་གཤོག་དངུལ་སྲང་ཉི་ཤུ་རྩ་གཉིས་ལས་གྲུབ་པའི་འབུལ་སོགས་ལེགས་པ་ཆ། དུང་གཡོག་གཉིས་ལ་ཞོར་དུ་རག་གཤོག་བསྐྱོན། ཤིང་མང་གྲྭ་པ་རྣམས་ཀྱིས་ཚོགས་དུང་འདི་གཤོག་པ་བཞེས་ཀྱིན་མེད་ཟེར་འདུག་ཀྱང༌།
བཞེས་དྲག་སོང༌། དུང་གོས་ཀྱང་གོས་བཟང་བསྒྲིགས། དུང་མཇུག་ཏུ་གོས་ཆེན་གྱི་རྒྱལ་མཚན་ཆ་བཅས་གྲུབ། ཟླ་བ་དྲུག་པའི་ནང་ལྷོ་བྲག་ཏུ་བཏེག །ལམ་ཞག་བདུན་འགོར། འདི་ལོ་ཁྲོམ་ཤིན་ཏུ་ཆེ་བར་ཐོན།
དབང༌། གཏོར་བཟློག་སྔར་རྒྱུན་ལྟར་བྱས། གདན་ས་ནས་སྙན་བརྒྱུད་ཁ་སྐོང་པུསྟི་གཡར་པོ་ཞུས་པའི་བཀའ་བཅུ་ཀུན་དགའ་བསམ་འགྲུབ་ཀྱིས་འདི་ལོ་སྙན་བརྒྱུད་པུསྟི་ཤོག་གྲངས་བདུན་བརྒྱ་ལྷག་པ་སྤུས་དག་པ་གླེགས་ཤིང་ན་བཟའ་ཆ་ཚང་བཅས་བཞེངས།
ཟླ་བ་ཕྱེད་གསུམ་ཙམ་བསྡད། ཚོགས་དུང་ཞལ་བསྲོར་བླ་བྲང་ནས་མང་ཇ། གསོལ་གྲོ། བཀྲས་བཏགས་ཀྱི་འགྱེད། དུང་དར་ལེགས་པ། སྤོས་ལྡོང་གསེར་ཤོག་མ་ཆ།
རག་ཤན་མ་ཆ། རག་གི་རྐང་དུང་གཟུགས་ཆ་བཅས་ཕུལ། དཀར་རྒྱ་ནས་ལེགས་སོ་རིགས་གསུམ་མགོན་པོའི་སྐུ། གོ་ཁྲབ་སོགས་དང༌། བློ་གསལ་བློ་ལྡན་གཉིས་དཔའ་དར་བཅས་གནང༌། རིགས་གསུམ་མགོན་པོའི་སྐུ་ཕར་ཕུལ།
སྤྱི་སོ་གྲྭ་དམངས་སོགས་ནས་དྲིན་གསོར་མར་སྲང་རྒྱའི་ཁལ་བརྒྱར་ཉེ་བ་སོགས་དཔེ་མེད་བྱུང༌། ཚུར་ལམ་ཁལ་མ་ཉི་ཤུ་རྩ་འདྲེན་གྱི་སྐྱེལ་མ་བཅས་ཞག་དགུ་སོང༌། ར་བ་སྨད་དུ་མང་ཇ་རྒྱས་པར་ཞུས།
དེ་ནས་རང་གནས་སུ་འབྱོར། ཟླ་བ་དགུ་པའི་ནང་དུ་བསམ་ཡས་རབ་བྱུང་པ་དཔོན་སློབ་རྣམས་ཀྱིས་འོང་དགོས་ཚུལ་གནང་བ་ལྟར་ཁས་ལེན་ཞུས་ནས་གཟའ་ཚེས་དགེ་བར་བཏེག །རྡོ་རྗེ་བྲག་ཏུ་རིག་འཛིན་

ཆེན་པོ་མཇལ། དེ་ནུབ་སྒྲགས་མདར་བསྡད། སང་སྔ་བར་བཏེག །ཟུར་མཁར་དུ་དགེ་སློང་ཀུན་དགའ་ཡར་འཕེལ། དྲུང་ཚོ་ཀུན་དགའ་རྒྱལ་མཚན་ལགས། བཀའ་བཅུ་ཀུན་བཟང་དོན་གྲུབ་སོགས་གསོལ་ཇ་དང་བཅས་རྟ་བསུར་ཕེབ།
དབུ་རྩེར་དྲུང་འཚོ་ཀུན་རྒྱལ་ལགས་ཀྱི་ཤག་ཏུ་སྡོད་ས་བྱས། ཞག་གཉིས་ཀྱི་བར་ཉེར་བསྡོགས་གྲུབ་པས་ཉེར་དྲུག་གི་གཟའ་ཚེས་དགེ་བའི་སྔ་དྲོ་དབུ་བརྩེའི་བྱ་འདབས་ལྷོ་བླ་བྲང་གི་དཀར་ཕིབས་སུ་ཤིང་མང་དཔོན་སློབ་སངས་རྒྱས་རྒྱལ་མཚན་སོགས་གཉུག་མར་གནས་པ་དྲུག་ཅུ་རྩ་འདྲེན་གྱི་སྟེང་དུ་རྣམ་སེར་སློབ་དཔོན་དཔལ་འབྱོར་རྒྱལ་མཚན་སོགས་ནམ་མཛོད་སྒྲུབ་སྡེ་བ་གསུམ།
རྒྱ་མ་སྐུ་སྐྱེ་མཁྱེན་རབ་ཀུན་དགའ་ཕྲིན་ལས་རྒྱ་མཚོ་སོགས་རྒྱ་མ་བ་བཞི།
དགེ་སློང་བློ་གསལ་ཕུན་ཚོགས་སོགས་བྱེ་རྫིང་ཚོགས་པ་བརྒྱད། ཤིང་མང་བླ་མ་དམ་ཆོས་ཀུན་བཟང་སོགས་ར་བ་སྨད་པ་བཞི། རིན་པོ་ཆེ་བྱམས་པ་ཚུལ་ཁྲིམས་སོགས་རྒྱལ་གླིང་ཚོགས་པ་བཅས་ཁྱོན་བརྒྱ་ཟིན་ཙམ་ལ་འཇིགས་བྲལ་དཔལ་ལྡན་ཆོས་སྐྱོང་བིརྺ་པའི་སྲོལ་ས་སྐྱའི་རྗེ་བཙུན་རྣམས་ཀྱི་ཉིང་ཁུ་གསུང་ངག་རིན་པོ་ཆེ་སློབ་བཤད་ཀྱི་ཁྲིད་ཤིན་ཏུ་སྨིན་པ་ཐད་སོའི་དབང་བྱིན་རླབས་རྗེས་གནང་ལུང་སོགས་ཆ་ཚང་ཟླ་བ་གསུམ་ལ་བཅར་བའི་བར་དུ་རྒྱས་པར་བྱས།
གོང་གསལ་སློབ་བུ་རྣམས་ཀྱི་སྟེང་དུ་གྲྭ་བྱམས་པ་གླིང་པ་ལྔ། རྡོ་དགའ་ལྡན་རྣམ་རྒྱལ་བ་གསུམ།
རྒྱལ་གླིང་ཚོགས་པ་བརྒྱད་སོགས་ལ་གདུགས་དཀར་ལྷ་བཅུ་བདུན་མའི་དབང་རྡུལ་ཚོན་ལ་བརྟེན་པ་གྲངས་བཅད་དུ་བསྐུར། གཞན་ཡང་རྣམ་སྲས་ཀྱི་རྗེས་གནང་བཅོ་ལྔ། འཇིགས་བྱེད་ཀྱི་དུག་དབང་སོགས་སོ་སོའི་བཞེད་པ་བསྐངས།
བེ་ཧར་ལྕོག་ཏུ་ཕྲིན་ལས་ཀྱི་མགོན་པོ་པུུ་ཏྲ་དམར་པོ་མཇལ་

བར་ཕྱིན། ལྐོག་གྱུར་གྱི་ལུང་བསྟན་ཡིད་ཆེས་པ་མང་པོ་སྩལ། བར་བར་དུ་བསྲང་མདོ་བ། མཆོད་རྟེན་དཀར་པོ་སོགས་སུ་ཚེ་དབང་བྱེད་པར་ཕྱིན། གསུང་ངག་གྲོལ་ནས་སྒྲ་བསྒྱུར་རྒྱ་གར་དུ་གླིང་དུ་སྐྱ་སེར་གྱི་འདུས་པ་ཤིན་ཏུ་ཆེ་བར་དབུ་མ་ལུགས་ཀྱི་སེམས་བསྐྱེད་ཀྱི་སྡོམ་པ་ཕབ།
འོན་ཀྱང་ཇོ་བོ་ཆེན་པོས་སེམས་བསྐྱེད་གནང་བའི་གཏམ་རྒྱུད་དང་འདྲ་བ་ནི་མི་འོང་ལས་ཆེ། གྲོལ་དབང་དུ་བར་ཁང་གཡུ་ཞལ་སྟེང་དུ་སྐྱ་སེར་ཤིན་ཏུ་མང་བར་གྲུབ་རྒྱལ་ལུགས་ཀྱི་ཚེ་དབང་རྒྱས་པར་བྱས་ཤིང༌།
སྔ་ཕྱི་ཐམས་ཅད་དུ་དཔལ་ལྡན་ས་སྐྱ་པའི་བསྟན་པ་ལ་བྱ་བ་བྱས་སྙམ་དུ་དགའ་སྤྲོ་ཆེ་བར་བྱུང༌། ཟང་ཟིང་གི་རྙེད་པ་ནི་ཤིན་ཏུ་ཆེ།
འདི་ལམ་འབྲས་འཆད་ཐེངས་དྲུག་པ་ཡིན། ལྷ་ཁང་ཐམས་ཅད་རྒྱས་པར་མཇལ་ཞིང་བསྟན་པ་རྒྱས་པའི་སྨོན་ལམ་ནན་ཏན་དུ་བཏབ། དེ་ནས་རབ་བྱུང་བའི་སྒྲེས་པ་མང་བའི་ཆིབས་སྐྱེལ་དང་བཅས་ཐོན་འོང༌།
ཁོང་དཔོན་སློབ་ཟུར་མཁར་ནས་ཕྱིར་ཕེབ། དེ་ནུབ་སྒྲགས་མདར་སླེབས་ནས་གནས་ཚང་ལྡིང་དཔོན་གྱི་དེར་ཚེ་དབང་དང་ཞི་བའི་སྦྱིན་སྲེག་སོགས་ཀྱིས་ཞག་གཉིས་འགོར། དེ་ནས་རྡོ་རྗེ་བྲག་ཏུ་ཕ་རིག་འཛིན་ཆེན་པོར་མཇལ་ཕྱག་ཞུས།
ཐུགས་དགྱེས་པའི་བཀའ་སློབ་མང་དུ་སྩལ། རིམ་གྱིས་རང་གནས་སུ་འབྱོར། རེ་ཞིག་ངལ་བསོས། དེ་ནས་ཟླ་བ་གཉིས་པའི་ནང་དུ་ཡར་ཀླུངས་སུ་ཕྱིན། ཞག་བཅོ་ལྔ་སྐོར་བསྡད།
འདི་ལོ་ཆོས་སྡེ་བ་ཞབས་བརྟན་འབུལ་བའི་ཁྱད་ནས་ཆོག་མང་ཡང་འགྱང་གཤིས་ཡར་འོང༌། ཁ་སྐོང་པུསྟི་ཤོག་གྲངས་བདུན་བརྒྱ་ལྷག་པ་བཀའ་བཅུ་ཀུན་དགའ་བསམ་གྲུབ་ཀྱིས་ཕྱག་བྲིས་སྤུས་གཙང་བ། གླེགས་ཤིང་ན་བཟའ་ཕྱི་ནང་སོགས་དངོས་གཙང་བ་གྲུབ།
ཟླ་བ་

བཞི་པའི་ཚེས་གཅིག་ལ་བློ་ལྡན་ཁྲིད་ནས་ལྷ་སར་ཐོན། ཤིང་བྱ་འདུ་ཁང་ཞིག་རལ་ཤིན་ཏུ་ཆེས་པའི་མགོན་ཁང་སོགས་གྲུལ་ཐུབ་མེད་གཤིས་ཨེ་པ་སྤྲུལ་སྐུ་ལྔ་བོས་རྒྱ་བོད་ཀྱི་གནས་ཆེན་དུ་མའི་ས་སྣ། རྡོ་སྣ།
ཁྱད་པར་དཔལ་ལྡན་ས་སྐྱའི་ལྷ་ཁང་ཐམས་ཅད་ཀྱི་ས་སྣ། རྟེན་འདམ་དཔེ་བྲལ་སོགས་དང༌། གཞན་ཡང་རིན་པོ་ཆེ་སྣ་ལྔ། སྨན་ལྔ། འབྲུ་ལྔ། དྲི་ལྔ། དར་ཟབ་སོགས་བསྲེས་པའི་འཇིམ་པ་བྱིན་བརླབས་བགྱིས་པར་དཔལ་རྡོ་རྗེ་ནག་པོ་ཆེན་པོའི་སྐུ་བརྙན་མི་ཚད་ལྷག་པ།
སྟོབས་འཕྲོག་བྲམ་ཟེའི་གཟུགས་ཅན་དང༌། དཔལ་ལྡན་ལྷ་མོ་འདོད་ཁམས་དབང་ཕྱུག་མའི་སྐུ་བརྙན་མི་ཚད་ཙམ་བཞེངས་པར། ཐོག་མར་འཇིམ་པ། བཟོ་བོ།
ལག་ཆ་རྣམས་བྱིན་གྱིས་བརླབས། བཟོ་བོ་རྣམས་ལ་ཀྱེ་རྡོར་གྱི་དབང་དང༌། གུར་ལྷ་བརྒྱད་ཀྱི་རྗེས་གནང་བགྱིས། རུ་ཤིང་མི་བསད་པའི་རོ་བསྲེགས་པའི་སྡོང་དུམ་ལས་བཟོས། ཞབས་རྐང་གཉིས་ལ་དྲག་ཤིང་ལ་ཕུར་པའི་གཟུགས་ལ་བོད་རྦད་གསད་གསུམ་མན་ངག་ལྟར་བྲིས་པ།
མི་གསད་ཀྱི་གྲི་ཁུངས་མ་ལས་བརྡུངས་པའི་ལྕགས་མདའ་དང༌། ཐུགས་ཀར་གྲི་སྙིང་འཁོར་ལོ་བཅས་པ། ལྕགས་ཀྱི་རྡོ་རྗེ་སོགས་ཚད་ལྡན་མན་ངག་ལྟར་རུང་བར་བགྱིས།
མགོན་ཆེན་གྱི་ཐུགས་ཀར་མགོན་པོད་མེ་འབར་མའི་པུསྟི། མགོན་པོའི་དཀྱིལ་ཐང་གཅིག་རྣམས་བཞུགས། །ཞབས་འོག་ཏུ་ལིངྒ་སྔགས་ཅན་མན་ངག་ལྟར་བྲིས་པ་ལ་བསྟན་པའི་སྤྱི་དགྲ་མནན་པའི་སྤེལ་ཚིག་སོགས་ཆེ་ཕྲ་ཐམས་ཅད་སླ་བཅོས་སུ་མ་སོང་བར་རུུ་ང་བ་ལྷ་སར་མ་འགྲོ་གོང་དུ་བགྱིས་ནས།
བློ་གསལ་གྱིས་དོ་དམ་བྱས་པས་

ཞག་ཉི་ཤུ་རྩ་བདུན་སྐོར་ལ་སྔར་གྱི་སྐུ་གསུམ་གྱི་སྟེང་དུ་གཟིམས་ཆུང་མགོན་ཁང་དུ་གུར་མགོན་མདའ་ཚད་ཙམ་དང༌། པུ་ཏྲ་དང་བེག་ཙེ་ཁྲུ་གང་ལྷག་ཙམ་བཅས་ལེགས་པར་གྲུབ། ངེད་ཀྱིས་ཐོག་མར་གཞུང་སའི་ཞབས་བརྟན།
དེ་ནས་སྡེ་པ་ཟུར་ཁང་སོགས་སོ་སོའི་ཐུགས་བཞེད་དང་བསྟུན་པའི་དབང༌། རྗེས་གནང༌། གདོན་དགྲོལ་གང་ལ་ཅི་འཚམས་བར་མེད་དུ་བགྱིས་ནས་རང་གནས་སུ་འབྱོར། སྟོང་འཁོར་ཞབས་དྲུང་གི་གྲྭ་ས་སེ་ར་རབ་འབྱམས་པ་བློ་གྲོས་ལ་དགྱེས་རྡོར་གྱི་དབང༌།
མཁའ་སྤྱོད་མའི་བྱིན་རླབས་དང་ཁྲིད། གུར་ཞལ་གྱི་རྗེས་གནང་སོགས་མང་བར་བགྱིས། གཟའ་ཚེས་དགེ་བར་མགོན་ཁང་ལ་ཀྱེ་རྡོ་རྗེའི་དཀྱིལ་འཁོར་གྱི་ཆོ་ག་དང་འབྲེལ་བའི་རབ་གནས་གཉུག་མར་གནས་པ་རྣམས་དང་ལྷན་ཅིག་ཏུ་ངོར་པའི་ཕྱག་ལེན་སོར་བཞག་རྒྱས་པ་དང༌།
ངེད་རང་ཁའུ་བྲག་རྫོང་པའི་བརྒྱུད་འཛིན་འདྲ་ཡིན་གཤིས་དམ་པའི་ཤོག་དྲིལ་དང༌། རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པའི་སྔགས་འཆང་མགུལ་རྒྱན།
ཁྱབ་བདག་བཀའ་འགྱུར་བའི་གསལ་བའི་མེ་ལོང་སྟེང་ནས་སློབ་བཤད་པའི་ཕྱག་ལེན་ལྟར་ཐུན་མོང་མ་ཡིན་པའི་ཞག་བདུན་མ་རྒྱས་པར་བྱས། འདི་དག་ལ་གཙོ་བོར་སྙན་བརྒྱུད་འབའ་ཞིག་ལ་ལྟོས་དགོས་ཡོད་པས་སྙན་བརྒྱུད་པུསྟི་དང་ཁ་སྐོང་པུསྟི་ལ་ཞིབ་ཏུ་དཔྱད།
ཞལ་བསྲོའི་སྟོན་མོའང་རྒྱས་པར་བྱུང་སོང༌། པོ་ཊ་ལ་ནས་རིན་ཆེན་ཟླ་བ། མཁྱེན་རབ་ལགས།
བློ་མཁར་ནས་རྣམས་ཕེབ་པར་ནཱ་རོ་མཁའ་སྤྱོད་མའི་བྱིན་རླབས་ཁྲིད་སོགས་རྒྱས་པར་ཕུལ། ཟླ་བ་བཅུ་པར་ཡར་ཀླུངས་སུ་ཕྱིན། གཏོར་བཟློག་དང༌། སྐུ་མཆོད་ཆེན་མོའི་ཀྱེ་རྡོར་སྒྲུབ་མཆོད་སོགས་

ཀྱི་རྡོ་རྗེ་སློབ་དཔོན་དུ་ཆག་མེད་དུ་ཕྱིན། ཆོས་སྡེའི་གྲྭ་སྒྲེས་རགས་རིམ་ལ་ནཱ་རོ་མཁའ་སྤྱོད་མའི་བྱིན་རླབས་དང༌། ཁྲིད་རྒྱས་པ་དང༌། གཟིམས་ཆུང་མགོན་ཁང་དུ་གནས་གསར་དབོན་རིན་པོ་ཆེ་སོགས་ལ་བྲག་རྫོང་མའི་ཁྲིད་ཤིན་ཏུ་སྨིན་པར་ཕུལ་ཞིང༌།
དགེ་སློང་ཚུལ་ཁྲིམས་རྒྱ་མཚོ་ལགས་ཀྱང་ཡོད། ཟངས་གྲི་སྐོར་གསུམ་གྱི་རྗེས་གནང་ཀྱང་ཕུལ། རང་ལོ་ང་དགུ་པ་ཆུ་འབྲུག་ལོར་སྔར་གྱི་འཕྲོས་ཞལ་རས་ལྷ་ཁང་གི་སྐྱ་ལྷོའི་སྟེང་ལྟར་ལ་དབུས་སུ་རིགས་བདག་རྡོ་རིང་པ་ཆེན་པོ་ནས་གཡས་གཡོན་དུ་གྱེས་པའི་གཡས་ངོས་སུ་རྣལ་འབྱོར་དབང་ཕྱུག་བིརྺ་པ།
གཡོན་ངོས་སུ་རྡོ་རྗེ་གདན་པ་སྠ་བི་ར་སོགས་སྐུའི་སྐྱེས་རབས་བཅུ་གཉིས་རྣམས་ཞལ་སྤྲོད།
གཙོ་བོ་རྡོ་རྗེ་འཆང་ཚར་པ་ཆོས་རྗེ་རིགས་ལྔའི་རྣམ་འགྱུར་ཅན་ཆེ་བ་ལྔ་ལ་ཐུགས་སྲས་རེ་རེ་སྐུ་མདུན་དུ་ཡོད་པ་སྐུ་ཚེ་འདིའི་འཁྲུངས་རབས་རྒྱས་པ་སོར་བཞག་དང་བཅས་པ་མཐོང་བ་ཙམ་གྱིས་ཡིད་འཕྲོག་ནུས་པ་གཟབས་ཚོན།
མགོན་ཚར་པ་ཆེན་པོ་མི་འཁྲུལ་བ་ཤེས་ཕྱིར་སྐུ་ཤ་རྣམས་གསེར། འཁྲུངས་རབས་འདི་གཟུར་གནས་ཀྱིས་བལྟས་ན་ཡ་མཚན་པར་ཡོད། ལྷོ་ནུབ་ངོས་ཀྱི་འོག་ཏུ་ངེད་རང་འཁོར་བཅས་སྦྱིན་བདག་གི་ཚུལ་དུ་ཡོད་པ།
ལམ་ཟབ་ལྷ་ཁང་ངོས་ཤར་གྱི་སྐྱ་ལ་རྡོ་རྗེ་འཆང་གཞོན་ནུ་བློ་གྲོས་ཀྱི་རྟོགས་བརྗོད། མཁན་རབས་རྣམས་ཀྱང་ཞིབ་ཏུ་བཀོད་པ་ཚོན་ཚོགས་གཟབས་བྲིས་དང་བཅས་པ་ལེགས་པར་གྲུབ།
ལོ་འདི་ནང་དུ་རྗེ་དབོན་ཀུན་དགའ་ལེགས་པའི་འབྱུང་གནས། སྒེར་པ་རྗེ་དབོན་རིན་པོ་ཆེ་བློ་གསལ་འཇམ་དབྱངས་ཕུན་ཚོགས། ཁེ་གསུམ་སྡེ་པ་བསྟན་འཛིན་དོན་གྲུབ་སྐུ་མཆེད།
དགེ་སློང་ཚུལ་ཁྲིམས་རྒྱ་མཚོ་ལགས། གེ་རེ་སྡེ་

པ་ཡབ་སྲས། རི་བོ་བདེ་ཆེན་པ་བརྒྱད། དར་རྒྱས་གླིང་པ་བཞི་བཅུ། ཇོ་བསྟན་ཚོགས་པ་བཅུ་གཉིས། རི་བོ་ཆོས་གླིང་པ་ཉི་ཤུ། བན་ཚང་པ་གཉིས། རྩེས་དོང་ལྔ་མཆོད་པ་ལྔ། འབྲས་བུ་གླིང་པ་ཁ་ཤས། ཆོས་ལམ་རིམ་པ་གཉིས།
རྡོ་དག་རྣམ་རྒྱལ་བ་དྲུག །བྱེ་རྫིང་ཚོགས་པ་བཞི། རྒྱ་མ་སྐུ་སྐྱེ་མཁྱེན་རབ། ཕྲིན་ལས་རྒྱ་མཚོ་དང༌། བཀའ་ཀུན་རབ་གཉིས། གཉུག་མར་གནས་པ་ཡོངས་རྫོགས། ཡས་མས་ཀྱི་སྐྱེས་ཕོ་མོའི་ཚོགས་ཤིན་ཏུ་མང་བ་ཁྱོན་ལྔ་བརྒྱ་བརྒལ་བར་གྲུབ་པའི་སློབ་དཔོན་ཆེན་པོ་ཨ་བྷཱ་ཡ་ཀ་རའི་བཞེད་སྲོལ་དཔལ་རྡོ་རྗེ་ཕྲེང་བའི་དཀྱིལ་འཁོར་ཞེ་གཉིས།
སློབ་དཔོན་དརྤན་ཨ་ཙཱརྱའི་བཞེད་པ་ཀྲྀ་ཡ་ས་མུཉྩའི་དགེ་ལེགས་སུ་བྱེད་པའི་དཀྱིལ་འཁོར་གསུམ་སྟེ་ཞེ་ལྔའི་རས་བྲིས་ཀྱི་དཀྱིལ་འཁོར་དུ་ཐར་རྩེ་ནམ་མཁའ་དཔལ་བཟང་གིས་མཛད་པའི་དཀྱིལ་ཆོག་རྡོར་ཕྲེང༌།
མཛེས་རྒྱན་གྱི་སྟེང་ནས་ཕྱག་ལེན་ཕྲ་མོ་ཚུན་སླ་ཆོས་སུ་མ་སོང་བར་སྟ་གོན་ཞག་གཅིག་ཐེ་བ་ཞག་ཉེར་ལྔའི་བར་གྲུབ་པར་ཕུལ་ཞིང༌།
བར་བར་དུ་མཁའ་སྤྱོད་མའི་ཁྲིད་དང༌། རྗེས་གནང་མང་བར་ཕུལ། གོང་གསལ་ཆོས་གསན་པ་རྣམས་ལ་རྒྱལ་སྲས་ཐོགས་མེད་པའི་ཡི་གེའི་སྟེང་ནས་ཀླུ་སྒྲུབ་ལུགས་ཀྱི་དབུ་མ་སེམས་བསྐྱེད་དུ་གྲགས་པ་མཆོད་པ་ཤིན་ཏུ་བཟང་ཞིང་གྱ་ནོམ་པའི་སྒོ་ནས་ཆོ་ག་བརྡ་དོན་འཕྲོད་ངེས་ཞུས་ཁུལ་ཡིན།
དེ་ནས་མི་རིང་བར་གཟིམས་ཆུང་འཁོར་ཕེབས་སུ་དབོན་རིན་པོ་ཆེ་དང༌།
བཀའ་འགྱུར་བ་ངག་རབ་ལགས། དགེ་སློང་ཚུལ་ཁྲིམས་རྒྱ་མཚོ། ཆོས་སྡེའི་བགྲེས་པ་ཁ་ཤས་བཅས་ཉི་ཤུ་སྐོར་ལ་རྒྱལ་སྲས་རིན་པོ་ཆེའི་ཡིག་ཆའི་སྟེང་ནས་བྱམས་མགོན་ལུགས་སེམས་ཙམ་སེམས་བསྐྱེད་ཀྱི་སྡོམ་པ་དངོས་གཙང་བ་ཕུལ་ཏེ་བློ་ཁ་ཁེངས་པར་བྱུང་སོང༌།

བརྟན་མཁས་ཀྱི་ཡོན་ཏན་ཕུན་སུམ་ཚོགས་པ་མ་མཆིས་ཀྱང་བསྙེན་པར་རྫོགས་ནས་ལོ་བཅུ་སོང་ཞིང༌། ཕྲ་རགས་ཀྱི་བཅས་པ་རྣམས་ཀྱང་ངོ་ལྐོག་མེད་པར་རང་ཞེ་མི་ཁྲེལ་ཙམ་ཡོད་པ་ནས། ངེད་རང་གིས་མཁན་པོ། བཀའ་འགྱུར་བ་ངག་དབང་རབ་བརྟན་ལགས་ཀྱིས་ལས་སློབ།
རི་བོ་ཆོས་གླིང་པ་དགེ་སློང་བཀྲ་ཤིས་ལགས་ཀྱིས་གསང་སྟོན། དགེ་སློང་ཆོས་གྲགས་ལགས་ཀྱིས་དུས་བསྒོ་བ། དགེ་སློང་རིན་ཆེན་རྒྱལ་མཚན་དང༌། དགེ་སློང་ཚུལ་ཁྲིམས་རྒྱ་མཚོ་ལགས་ཀྱིས་ཁ་སྐོང་གནང་ནས།
ད་ལྟའི་དྭགས་པོ་གྲྭ་ཚང་གི་བླ་མ་ཟུར་པ། གྲྭ་ཕྱི་ཚོགས་དབུ་མཛད་ཀུན་ལྡན་སོགས་སྒྲུབ་ཁག་གཉིས་ལ་དགེ་བསྙེན་ནས་བཟུང་བསྙེན་རྫོགས་ཀྱི་བར་སླ་ཆོས་སུ་མ་སོང་བར་ཕ་རིག་འཛིན་ཆེན་པོས་ཐུབ་བསྟན་ཆོས་འཁོར་རྣམ་པར་རྒྱལ་བའི་གླིང་དུ་གནང་བའི་ཕྱག་ལེན་ལྟར་བགྱིས།
ཆོག་མང་ནས་ཡར་ལམ་སྨིན་གྲོལ་གླིང་དུ་ཆོས་རྒྱལ་གཏེར་བདག་གླིང་པར་དཔྱལ་ཕག་སྐོར་གསུམ་གྱི་བྱིན་རླབས་ལུང་བཅས་དང༌།
ལྷ་མོ་རྡོ་རྗེ་རབ་བརྟན་མའི་རྗེས་གནང་རྒྱས་པར་ཕུལ། གནང་སྐྱེས་རྒྱས་པར་སྩལ་ནས་རང་གནས་སུ་འབྱོར། གསང་ཕུ་དབྱར་ཆོས་དུས་ཚོགས་ཆེན་ལ་མང་ཇ་ཉིས་སྦྲེལ།
ཁྲི་སྟོད་སྨད་ཀྱིས་དབུས་བླ་མ་རྣམས་ལ་བསྔོ་རྟེན་སྣེ་གཞག་གཟབས་པ། ར་བ་སྨད་གྲྭ་ཚང་དུ་གྲྭ་ཇ་ཞུ་བར་བློ་ལྡན་གྱིས་ཕྱིན། འདི་ལོ་ནས་བཟུང་ལོ་བསྟར་སྐབས་རེར་མང་ཇ་བཞི་ནས་རེ་མའི་བར་ཆག་མེད་ཞུས་ཡོད།
དེ་ནས་ལྷོ་བྲག་ཏུ་བཏེག་ཐོན། དབང་སོགས་སྔར་འཁྱུད་ལྟར་བྱས། མགོན་པོ་གྲི་གུག་དང་འདོད་ཁམས་མའི་སྐུ་བྲིས་པའི་རྒྱ་ཟམ་སྔོན་པོའི་ཕྱར་དར་གོང་ས་སྒྲོག་གདན་གོས་ཆེན་གྱིས་བྱས་པ་ཆེ་ལེགས་སུ་ཕུལ།
མདོ་

མཁར་རྫོང་དུ་སྡེ་པ་གཡག་རོང་བས་ཤོག་གནང་བ་ལྟར་ཕྱིན། བཀུར་བཟོས་དང་ཞབས་ཏོག་ཕུན་སུམ་ཚོགས་པ་གནང་ཞིང་སྡེ་པ་རིན་པོ་ཆེ་གཞན་དང་མ་འདྲ་བས་མཁྱེན་པ་རྒྱས་ལ་བྱིན་ཆགས་པར་འདུག །ཚེ་དབང་སོགས་དགོས་ཚུལ་གནང་བ་ལྟར་ཐོག་མར་འཆི་མེད་དཔལ་སྟེར་གྱི་དབང་བརྒྱ་ཚར།
རྟ་མགྲིན་གསང་སྒྲུབ་ཀྱི་རྗེས་གནང༌། སྨེ་བརྩེགས་དུད་ཀའི་བྱབ་ཁྲུས་རྗེས་གནང་དང་བཅས་པ། སྟག་ལུང་པའི་ཡབ་ཆོས་བུར་སྒོམ་ལུགས་ཀྱི་ཚེ་དབང་ཕུལ།
ཞག་གཉིས་བསྡད། མར་ལ་རྟ་སོགས་ཀྱི་གནང་སྦྱིན་དཔག་མེད་གནང༌། དགོན་པར་སྤྱན་དྲངས། མགོ་འདྲེན་བཀའ་དྲིན་བསྐྱང་དགོས་པའི་གཉེར་གཏམ་ཞུས་པར་དགྱེས་བཞིན་དུ་ཞལ་གྱིས་བཞེས།
ཐ་གདོང་གི་ཆུ་ཚན་དུ་འཕྲོད་བསྟེན་ལ་ཕྱིན། ཞག་ལྔ་བསྡད་ཅིང་མདོ་མཁར་ནས་ཤ་རྩམ་མར་སོགས་ཟུར་གསོས་གཏོས་ཆེ་བ་གནང་བར་སྔགས་འཆང་གསང་སྔགས་བསྟན་འཛིན་ཕེབ། དགོན་པར་སླེབས་ནས་ཞག་ཁ་ཤས་སོང་ཐོག་མདོ་མཁར་སྡེ་པ་ཞབས་དྲུང་རིན་པོ་ཆེ་དང༌།
ཞབས་དྲུང་བློ་བཀྲས་ལགས་བཅས་ཕེབ་པར་ཞབས་ཏོག་རྒྱས་པར་ཞུས། ཕྱག་རྡོར་ཨུརྩའི་རྗེས་གནང་དགོངས་བཞེད་ལྟར་ཕུལ། གསུང་འཕྲོས་ཐུགས་ནང་དག་པ་མདོ་ཕུག་མེད་པ་གནང་ནས་ཕེབ།
ཟླ་གཉིས་ལྷག་ཙམ་འགོར་ཞིང༌། བཀའ་ཀུན་དགའ་བསམ་འགྲུབ་ཀྱིས་དུད་སོལ་པུསྟི་དང་བེག་པོད་སོགས་ཕྱག་བྲིས་མཛད། དེ་ནས་ངེད་རང་རོགས་གཉིས་བཅས་གྲོས་མཐུན་དུ་ད་ཆ་ས་ཐག་རིང་བ་དང་ན་སོའི་སྟབས་བཅས་ཁ་འཛིན་འཇོག་པར་གྲོས་འཆམས་པས་གྲྭ་དམངས་ལ་རྒྱུ་མཚན་བཏང་བས་ཐོག་མར་གྲྭ་པ་ཐམས་ཅད་འདོད་པ་ཆིག་དྲིལ་གྱིས་ཨུ་ཚུགས་ཉག་བསྐྱངས་བྱུང་ཀྱང༌།

ད་རེས་ཕར་ཨུ་ཚུགས་ཆེ་བར་བྱས་པས། ཅི་ནས་ཞལ་བཞེས་མ་གནང་ཕྱིན་ཕྱིའི་ལར་རྒྱ་མ་བོར་བ་དང༌། ད་ལམ་འདིར་འཕྲལ་ཕུགས་ལ་ཕན་པ་ཞིག་དགོངས་དཔྱད་ཀྱིས་བསྐོ་དགོས་གསུངས་ཀྱང༌། འདི་རིགས་ལེགས་སམ། ལེགས་ན་བཟའ་སྨད་རྒུ་ཡང་སྐྱིད།
ཉེས་སམ། ཉེས་ན་གྲི་བོ་རང་ལ་འབབ། ཅེས་པའི་དཔེ་ལྟར་ལྷུས་ཐེངས་པ་རང་གལ་ཆེ་བས། བབས་འདི་དང་འདི་འདྲ་ཡོད་ཅེས་གླེང་བར། དེ་ལྟར་ན་བསམ་ཡས་རང་འཕྲོད་ངོ་ཆེ་བ་ཡོད་པས།
རབ་འབྱམས་པ་སངས་རྒྱས་རྒྱལ་མཚན་རང་ལ་ཡི་གེ་བྱེད་དགོས་འདོད་པ་མཐུན་སྟབས། ངེད་རང་ནས་ཡི་གེ །སྤྱི་སོ་ནས་རབ་འབྱམས་པ་དང་རབ་བྱུང་སྤྱི་སོར་ཞུ་ཡིག་འབུལ་བར་མི་གཉིས་བཏང༌། གྲྭ་པ་སོ་སོ་ནས་དང་ངེད་ཀྱི་ཐེག་བཀའ་སྦྱིན་དབང་གིས་གོང་མ་ལྔའི་སྐུ་བཞེངས་པས་རྐྱེན་བྱས་གྲྭ་པ་སོ་སོས་འབྱོར་པ་དང་བསྟུན་པས་སྐུ་འདྲ་གཉིས་གསུམ་རེ་སོགས་སྦྱིན་བདག་བྱས།
འབུར་བཟོ་བ་གཉིས་ཀྱིས་བཞེངས་པའི་སློབ་བཤད་ལུགས་ཀྱི་གསུང་ངག་ཉེ་བརྒྱུད་སྐུ་འདྲ་ཉི་ཤུ་རྩ་ལྔ།
དགེ་བའི་བཤེས་གཉེན་རིགས་ཆེན་པོ། འཇམ་དབྱངས་ཀུན་དགའ་བཀྲ་ཤིས། ཆོས་རྗེ་ཚུལ་ཁྲིམས་བྱང་ཆུབ། ཇོ་མོ་བཀྲ་ཤིས་ཚེ་རིང་མ་བཅས་མདའ་ཚད་ལྷག་པ།
བླ་མ་སོ་སོའི་ཞལ་ཁྱིམ་ངེད་རང་གིས་འཇིམ་པར་བཟོས་ནས་དཔེ་བསྟན་པས་ལེགས་པར་བྱུང༌། ཚོན། པྲ་རྩི། གསེར་བཅས་བླ་བྲང་ནས་བགྱིས། གཟུངས་ཀྱང་ཁུངས་བཙུན་ཁྱད་བཀྲ་ཤིས་ཆོས་སྡེར་གྲྭ་པ་གཉིས་ཀྱིས་ཕྱིན།
སྲོག་ཤིང་གཟུངས་བྱིན་རྟེན་ཐམས་ཅད་འཛོམ་པར་བྱུང་ཞིང༌། དེ་བཞིན་གཤེགས་པའི་རིང་བསྲེལ་ཡང་

གསུམ་ཙམ་བཞུགས། གཟུངས་ཐམས་ཅད་ངེད་རང་གི་ལག་བདར་དུ་ཕུལ། གནོན་སྦྱིན་འཁོར་ལོའང་སྒྲུབ་པ་ཚུལ་བཞིན་བགྱིས་པས་ཞབས་བསྡོམས་ཀྱི་མཐའ་བརྟེན་པ་སྦྱོར་དངོས་རྗེས་གཙང་བྱས། གཟའ་ཚེས་དགེ་བར་འདུ་ཁང་གི་སྦུགས་ལྷ་ཁང་དུ་སྤྱན་དྲངས།
གྲྭ་དམངས་ཀྱིས་ཀྱེ་རྡོ་རྗེ་མི་མཁྱེན་སྟབས་ངེད་རང་རོགས་གཉིས་བཅས་པས་བཅོམ་ལྡན་འདས་ཀྱེ་རྡོ་རྗེའི་རས་བྲིས་ཀྱི་དཀྱིལ་འཁོར་ལ་བརྟེན་པའི་རབ་གནས་རྒྱས་པ་ཕྱག་ལེན་དངོས་གཙང་བ་གྲུབ་ཅིང༌།
རབ་སྟོན་ཡང་རྒྱས་པར་བྱུང༌། གོང་གསལ་སྐུ་འདྲ་རྣམས་སོ་སོའི་བཞེངས་ཚུལ་སོགས་རྒྱས་པར་དཀར་ཆག་ཟུར་དུ་ཡོད། ན་བཟའ་ཡང་ངེད་རང་གི་རས་བེར་ལ་གོས་ཆེན་གྱི་གོང་བ་བཅས་དང༌།
སྐུ་དྲིན་ཆེ་བ་རྣམས་ལ་གོས་ཆེན་གྱི་ན་བཟའ་ཡང་འོང་བ་ཡོད། རྒྱུན་གྱི་མཆོད་པ་བླ་བྲང་ནས་ཞིང་དང་ལུག་སོགས་ཡོད་ཅིང༌། གྲྭ་པའི་ཁྲོད་ནས་ཀྱང་འབུལ་མི་བྱུང་བ་བཅས་དགའ་རབ་ཡོད་པས་ས་སྐྱ་པའི་བསྟན་པ་ལ་བྱ་བ་ཕྲན་བུ་བྱས་བསམ་སྙིང་དགའ་བའང་བྱུང༌།
སྔར་ནས་ཚེས་བཅུར་དཀོན་མཆོག་སྤྱི་འདུས་གཏོང་སྲོལ་འདུག་ཅིང༌། གནས་བདག་ཚེ་རིང་མ་ཡིན་གཤིས་བསྐང་གསོ་བྱེད་པས་ཕན་སྙམ་དཀོན་མཆོག་སྤྱི་འདུས་ཀྱི་དབང༌།
ཚེ་རིང་མའི་རྗེས་གནང་གྲྭ་དམངས་མི་སྐྱ་འགའ་ཞིག་བཅས་པར་བྱས། བསམ་ཡས་ནས་བང་ཕྱིན་འཁོར་བས་རབ་འབྱམས་པས་ཞལ་ལེན་དུས་འཁྱོལ་བཅས་འདུག་པས་རྩིས་སྤྲོད་སོགས་ཀྱང་ལར་རྒྱར་མི་གནོད་ཁྱད་རེ་ཞིག་གྲྭ་དམངས་རང་ལ་ཆད་མེད་དུ་ཕུལ་སྔོ་ཐོག་ནས་རྩིས་སྤྲད་ཆོག་པར་བྱས།
འོང་ཁར་གྲྭ་པ་རྣམས་ལ་ཚ་ར་འགྱེད་བཅས་དང༌། གོས་བཟང་བསྒྲིགས་ཀྱི་རྟེན་ཁེབས། སྙན་དར་སོགས་སྤྱི་གཞག་ཀྱང་བྱས།

ཚོགས་ཧ་ཅང་ཚན་ཆེས་ན་བག་མེད་དུ་སོང་དོགས་མ་ཆད་ཙམ་ལས་གཞན་མང་ངར་བསྒྱུར། སྒྲིག་རྣམས་སྐོར་གན་འདོམས་ཚོགས་གཏམ་ནན་ཆགས་པ་ས་སྐྱ་པའི་བསྟན་པའི་ལར་རྒྱར་ཁུར་བསམ་བྱེད་དགོས་ཚུལ་དང༌། ལྷག་ཏུ་གསང་ཕུའི་མར་འགྱེད།
རྣམ་སེར་གྱི་གྲྭ་རྒྱུན་སོགས་ཆད་མེད་འོང་བས་ཁུར་བླང་དགོས་ཚུལ་ནན་བསྐྱེད་ཞུས། འོན་ཀྱང་ཕུག་རོན་གཤམ་ནས་ཨ་ལོང་འབྱུང་བའི་དཔེ་རང་ནི་མི་འོང་ལས་ཆེ། བཀའ་རྒྱ་གྲྭ་དམངས་བཅས་པས་ཀྱང་མར་གཙོ་བོར་གྱུར་པའི་འབུལ་དཔངས་མཐོ་བར་བྱུང་ཞིང༌།
གྲྭ་བཙུན་སྦྱིན་བདག་ཐམས་ཅད་ཞེན་གཞན་ལས་ཆེ་བ་ཡོད་སྟབས་ཐུགས་འཕྲེང་བར་མཛད་འདུག །འོང་ཁར་གྲྭ་པ་སོ་སོས་ཇ་སྟིར་བཅས་དགོན་གཤམ་དུ་སྐྱེལ་བར་ཕེབ།
བགྲེས་གཞོན་མེད་པ་ཐམས་ཅད་སྤྱན་ཆབ་མི་མཛད་མཁན་མི་འདུག་པས་ཡིད་སྐྱོ་བར་བྱུང་ཀྱང་ཐམས་ཅད་ལ་གསུང་གླེང་ཞིབ་པ་སློག་ཆ་ཟབ་པར་ཕུལ། རྟ་ཁ་བསྒྱུར་འོང་བར་ཁ་བཏགས་རས་སོགས་ཀྱིས་གཡབ་མོ་མཛད་བྱུང་བ་སླར་འོང་བའི་རྟེན་འབྲེལ་གྱིས་རྟ་ཁ་བསྒྱུར་བ་གསུམ་གྱི་བར་དུ་བྱས།
གྲྭ་པ་ཐམས་ཅད་རི་སྒང་དེར་དམར་ཕུང་ངེ་བཞུགས་འདུག །རི་བབས་མཚམས་གཉེར་པ་བསྟན་ཆོས་པས་ཆིབས་ཤོལ་དང་རྫོང་བ་ལྟར་བྱུང༌།
དེ་ནུབ་ཐ་དཀར་རྒྱལ་པོའི་སྤང་གཤོངས་ཞིག་ཏུ་བསྡད། ལམ་ཞག་བཅུ་སོང་ནས་རང་གནས་སུ་སླེབས། ཟླ་བ་བཅུ་གཅིག་པར་ཡར་ཀླུངས་སུ་ཆིབས་བསུ་དང་སེར་སྒྲེང་རྒྱས་པ་བཅས་ཆོས་སྡེར་སླེབས།
གཏོར་ཟློག་གི་རྡོ་རྗེ་སློབ་དཔོན་དུ་ཕྱིན། ཟླ་བ་བཅུ་གཅིག་པའི་ནང་དུ་དབོན་རིན་པོ་ཆེན་ཀུན་དགའ་ལེགས་པའི་འབྱུང་གནས། གསང་ཕུ་གླིང་སྟོད་ཞབས་དྲུང༌། བཞི་པ་དཔོན་སློབ་ཕུན་ཚོགས་སྐལ་བཟང་བླ་གྲྭ་དྲུག
།དགེ་

སློང་ཚུལ་རྒྱ་མ། རྒྱ་མ་སྐུ་སྐྱེ་ཕྲིན་ལས་རྒྱ་མཚོ། བསམ་ཡས་རབ་བྱུང་པ་ཀུན་དགའ་ཚུལ་ཁྲིམས། རྣམ་སེར་རབ་འབྱམས་པ་ཚུལ་ཁྲིམས། ཤིང་མང་བླ་རྙིང་དམ་ཆོས་ཀུན་བཟང༌། ཚ་བ་དབོན་པོ་སོགས་ཕྱོགས་འདུས་དང༌།
གཉུག་མར་གནས་པ་སྒྲེས་གྲྭ་ཕལ་ཆེར་བཅས་བརྒྱར་ཉེ་བ་ལ་རྣལ་འབྱོར་དབང་ཕྱུག་འཇིགས་བྲལ་དཔལ་ལྡན་ཆོས་སྐྱོང་བིརྺ་པའི་བཞེད་གཞུང་གསུང་ངག་རིན་པོ་ཆེ་སློབ་བཤད་དུ་གྲགས་པ་ཤིན་ཏུ་སྨིན་པ།
སྣང་གསུམ་གྱི་སྐབས་བླ་མ་བརྒྱུད་པའི་རྣམ་ཐར་གྱི་བཤད་པ་རྒྱས་པ་ངག་ཐོག་དང༌། ལུང་ཡང་ཆ་ཚང་བ་སྔགས་ལམ་ནས་བརྩམས་དབང་བྱིན་རླབས་ཟིན་ཐུན་རྣམས་ཀྱང་ཐད་སོ་ཐད་སོར་སྦྱར་བའི་ཕྱག་ལེན་འཁྲུལ་མེད་པོད་སེར།
པོད་དམར་བཅས་ལུང་ཆ་ཚང་ཟླ་བ་གསུམ་ལ་ཉེ་བར་སོང༌། འདི་ལམ་འབྲས་འཆད་ཐེངས་བདུན་པ་ཡིན། ལམ་འབྲས་གྲོལ་ནས་གླིང་སྟོད་ཞབས་དྲུང་སོགས་མང་དག་ལ་བཀའ་གདམས་ལྷ་བཞིའི་རྗེས་གནང༌། སོ་སོའི་ཁྲིད།
ཟུར་བཀའི་རིགས་མང་བར་ཕུལ། འདི་ཐམས་ཅད་ལ་དབོན་རིན་པོ་ཆེ་ཕེབ་ཡོད། ངེད་རང་གིས་མཁན་པོ། གླིང་སྟོད་ཞབས་དྲུང་རིན་པོ་ཆེས་ལས་སློབ། རྡོ་རྗེ་སློབ་དཔོན་ཆོས་གྲགས་ལགས་ཀྱིས་གསང་སྟོན།
བློ་ཤེས་ཀྱིས་དུས་བསྒོ། དགེ་སློང་རིན་ཆེན་རྒྱལ་མཚན་གྱིས་ཁ་སྐོང་བྱས་ནས་རྒྱ་མ་སྐུ་སྐྱེ། བཀའ་བྱམས་པ་བསྟན་འཛིན། ཤིང་མང་བླ་མ་དམ་ཆོས་ཀུན་བཟང༌། རང་གྲྭ་དམ་ཆོས་དཔལ་འབར། བཤེས་གཉེན་ཕུན་ཚོགས་བཅས་བསྙེན་རྫོགས་བསྒྲུབས།
བླ་མ་ལྷ་ཁང་དུ་ལམ་འབྲས་བརྒྱུད་པའི་ཁ་སྐོང་དུ་དྲིན་ཆེན་རྡོ་རྗེ་འཆང་མཁྱེན་རབ་བྱམས་པ་ངག་དབང་ལྷུན་གྲུབ་ཀྱི་སྐུ་བརྙན་ལམ་འབྲས་བརྒྱུད་པ་དང་སྐུ་ཚད་

མཉམ་པ། རོགས་གཉིས་ནས་ངེད་རང་གི་འདྲ་འབགས་ལམ་འབྲས་བརྒྱུད་པ་དང་མཉམ་པ་བཅས་པར་བཞུགས་ཁྲི། མདུན་ལྕོག །གོས་ཆེན་གྱི་འགན་སྦྱར། དྲིན་ཆེན་བླ་མའི་སྐུ་འདྲར་ས་ལོ་འཇམ་དཔལ་རྡོ་རྗེའི་དབུ་ཞྭ་འཁྲུལ་མེད་ངེད་རང་གི་འདྲ་འབགས་ལ་གོས་ཕྲུག་གི་ས་ཞུ།
སོ་སོར་སྤྱི་བླུགས། ཞལ་དཀར་ཆག་མེད། རག་གི་ཞལ་སྟེགས། འཛེད་ཞལ་བཅས་ཆ་འགྲིགས། རྡོ་རྗེ་དྲིལ་བུ་ཆ་འགྲིགས་རེ་བཅས་དང༌། མགོན་ཁང་དུ་གཏོར་མགྲོན་ལས་གཤིན་དང་གནོད་སྦྱིན་གྱི་སྐུ་བརྙན་མེད་གཤིས་དེ་གཉིས་མི་ཚད་མ་སོ་སོར་སྙན་དར།
བརྒྱུད་པའི་བཀའ་བསྒོ་རྒྱས་པ་དང༌། ཁྱད་པར་གནོད་སྦྱིན་གྱི་ཕྱག་མཚན་མདུང་དར་ལ་བསྟན་པ་སྤྱི་སྒེར་བསྲུང་ཞིང་བསྟན་དགྲ་སྒྲོལ་བའི་ཕྲིན་བཅོལ་རྒྱས་པར་བཀོད་པ་བཅས་ལེགས་པར་བཞེངས།
བླ་སྐུ་གཉིས་ཞལ་རས་ལྷ་ཁང་དུ་གདན་དྲངས། མཆོད་པའི་བཀོད་པ་ཕུན་སུམ་ཚོགས་པ་དང་བཅས་ངེད་རང་དང་སྒྲེས་པ་ཉི་ཤུ་སྐོར་གྱིས་དཔལ་ཀྱེ་རྡོར་ལ་བརྟེན་པའི་རབ་གནས་རྒྱས་པ་སྔོན་དུ་རྟོགས་བརྗོད་ལས་བསྡུས་པ་མ་གཏོགས་མཻད་པས་ད་ལམ་ལྷན་དུ་ལེགས་པར་བྱུང་ཞིང༌།
དེ་མཐུན་ཚོགས་སུ་ཚེ་དཔག་མེད་ཀྱི་རས་བྲིས་ཀྱི་དཀྱིལ་འཁོར་ཞལ་ཕྱེ་ནས།
ཆོ་ག་ཚར་གསུམ། དེ་དང་རྗེས་འབྲེལ་གྱི་འཆི་བསླུ་དང་བརྟན་བཞུགས་རྒྱས་པར་གནང༌། གྲྭ་དམངས་ལ་མང་ཇ་འགྱེད་བཟང་ངེས། རབ་གནས་པ་རྣམས་དང་རི་མོ་པ་དྲུག་ལ་སོ་སོར་ཚན་གྲངས་བཟང་བ་བཅས་ལྷ་མཆོད་ཀླུ་མཆོད་དུ་གྱུར།
སང་ཉིན་ངེད་རང་གི་མཆོད་གཡོག་དགེ་སློང་བསོད་ནམས་རིན་ཆེན་གྱིས་བྱས། མགོན་ཁང་དུ་ཀྱེ་རྡོ་རྗེའི་སྒོ་ནས་མགོན་ཁང་རྟེན་བརྟེན་པ་གསར་རྙིང་ཐམས་ཅད་ལ་ཐུན་མོང་མ་ཡིན་པའི་སྙན་བརྒྱུད་ཞལ་ཤེས་ཀྱིས་ཁ་

བརྒྱན་པས་ཁའུ་བྲག་རྫོང་པའི་ལུགས་ཀྱི་ཕྱག་ལེན་འཁྲུལ་མེད་ལྟར་བགྱིས་པས་སེམས་ལ་དགའ་སྤྲོ་ཐོབ་ཅིང་ཕྲིན་ལས་སྒྲུབ་སྙམ་པ་ཡོད། འདི་ལོ་ཆོག་མང་ལ་དུས་འཁོར་གྱི་སྦྱིན་སྲེག་བགྱིས་པའི་བུ་སྟོན་ཐམས་ཅད་མཁྱེན་པའི་ཕྱག་ལེན་འཁྲུལ་མེད་ཕུར་གདབ་ཀྱི་སྟངས་སྟབས་སོགས་བློ་གྲོས་ཤེས་རབ་ཀྱིས་ཁྲིད་ནས་ཨོ་ཟོབ་ཏུ་མ་སོང་བར་བྱས།
དཔོན་སློབ་སངས་རྒྱས་རྒྱལ་མཚན་ཆབ་མ་འཕྲོད། ཤིང་མང་བླ་མ་བརྟག་དྲིལ་ཕུལ་བར་གུང་ཐང་པ་དམ་ཆོས་ཀུན་བཟང་ཐོན་པ་བསྐོ་བཞག་བྱས།
སྔར་སོར་ལྷ་སར་ཞབས་བརྟན་སྐབས་འཆད་ཁ་ཟུར་ཁང་པའི་སྡེ་པ་སོགས་མི་གསོད་སྐོར་གྱི་འཁྲུན་གཅོད་ཞུ་དོན་ལ་འདུག་པར་ངེད་ཀྱི་འཁྲིས་སུ་བྱོན་པའི་འཆད་ཀ་བ་ཉམ་དམའ་བ་ཡོད་པ་འདི་ལོ་གཞུངས་ནས་བཀའ་སྩལ་བཅས་སྔར་ལུགས་ལྟར་བྱས་ཆོག་ཕེབ་པས་དེས་ན་ས་སྐྱ་པའི་བསྟན་པའི་ལར་རྒྱར་བསམ་པའི་ཁུར་ལེན་ལ་ཅིས་ཀྱང་འོང་དགོས་ཚུལ་བྱུང་བར།
ཁྱེད་རང་རྣམས་སྙིང་རུས་བསྐྱེད་པའི་བསམ་ཁུར་དེ་བཞིན་ཤིན་ཏུ་ལེགས་ཤིང༌། ད་དུང་ཡང་སྔར་མུས་ལྟར་མུས་མཐུད་པའི་ཞེ་རུས་བསྐྱེད་དགོས། ངེད་ཀྱི་ཕན་ཐོགས་པ་བྱུང་ན་ལོས་ཀྱང་བྱེད། ད་ཆ་ན་སོ་མཐོ་ཞིང་ས་ཐག་རིང་བ་དང་དགོན་པ་གཉིས་ཙམ་གྱི་ཁ་འཛིན་དགོས་ཤིང་དེ་འདྲའི་རེ་བ་མེད་ཅེས་སྨྲས་པར།
ད་དུང་འོང་ཆོག་པར་དགོས་ཞེས་གསུངས་འདུག་ཀྱང༌། དོན་རང་ལ་སླེབས་མི་འོང་བསམ་པར་འདི་ལོ་ལོ་ཙཱ་བ་བྱེད་མི་བཀའ་བཅུ་སངས་རྒྱས་བཟང་པོ་ཅན་གཉིས་འབྱོར་པའི་སྔར་མུས་ལྟར་ཨུ་ཚུགས་ཁ་ཞེ་མེད་པར་ཟེར་བའི་རམ་ཆོས་སྡེའི་གྲྭ་སྒྲེས་འགའ་དང༌།
རྒྱ་མ་སྐུ་སྐྱེ་སོགས་ཀྱིས་བཏེག་ཨུ་ཚུགས་ཆེས་པར་བརྟེན་དེ་ལྟར་ན་ཟླ་བ་བཞི་པར་ལན་

ལེན་དུ་བྱོན་བྱས་ཕྱིར་སློག་པས། ངེད་ཆོས་སྡེ་ནས་མ་འཁོར་གོང་ནས་རྨོར་དུ་སླེབས་གྲུབ་འདུག་པས། དོ་གལ་དང་བསྟན་པ་ལ་ཞེ་རུས་ཆེ་བར་འདུག་སྙམ་ཁས་བླངས། ཟླ་བ་ལྔ་པར་ཡང་ཏིག་འབོད་མི་བྱུང་བ་བཅས་ཚེས་ལྔ་ལ་རང་གནས་ནས་བཏེག
།ཡར་ལམ་སྣོན་ལ་ཕྱིན། ཚེ་དབང་སོགས་ཕུལ་ནས་རིམ་གྱིས་ཕྱིན་པས་གྲིབ་འཕྲང་ཐུག་ནཽའང་སྐྱེལ་བར་ཡོད། ཚེས་དགུའི་ཉིན་དགོན་པའི་ཆུ་ལྷོ། སྲིབས་རིའི་མདུན་སྤང་ལྗོངས་ཞིག་ཏུ་ཚོགས་གུར་ཕུབ་པའི་ཐབ་བསུ་རྒྱས་པར་འདུག
།སང་ཉིན་སྡེ་པ་བསྟན་འཛིན། དབུ་ཆོས། ཚོ་གསུམ་གྱི་ཆིབས་བསུ་བཅས་རབ་བརྒལ་ཉི་དྲོས་ལ་འབྱོར་པར་བྱས་པའི་སེར་སྦྲེང་སོགས་ཀྱི་སྲོལ་ནི་མི་འདུག
།ཟླ་མཆོད་འདུ་ཁང་གི་བད་སྟེང་དུ་གྲྭ་པ་རྣམས་རྩེ་ཞྭ་དང་བཅས་ཚོགས་གྲལ་བསྒྲིགས་པ་ལྟ་བུར་བཞུགས། རྔ་ཆོ་ལ་སོགས་རོལ་མོ་ཁྲོལ་བར་འདུག །སྤྱི་སྒེར་ཐམས་ཅད་ནས་ཁྲི་སྟོན་འབུལ་བ་སོགས་འབྲོག་ལུགས་ཀྱིས་གཟབས་པར་བྱུང༌།
སྤང་པ་སྤྱན་སྔ་ངག་དབང་ཕྲིན་ལས་ཀྱང་ཇ་འདྲེན་པར་བྱུང༌། རྒྱ་མ་སྐུ་སྐྱེ་སོགས་དང་གཉུག་མར་གནས་པ་སུམ་ཅུ་སྐོར་ལ་གྲངས་བཅད་ཀྱིས་ཀྱེ་རྡོ་རྗེའི་དབང་རས་བྲིས་ལ་བསྟེན་པ་སྒྲུབ་མཆོད་ཁང་དུ་བསྐུར།
དེ་རྗེས་མཁའ་སྤྱོད་མའི་བྱིན་རླབས་སྔོན་དུ་བཏང་བའི་ཉམས་ཁྲིད་སྨིན་པ་ཞག་བཅོ་ལྔ་སྐོར་བྱས། གྲོལ་གདོང་མཁའ་འགྲོ་མ་འགྲོ་བ་བཟང་མོའི་ལུགས་དར་ལམ་གཅོད་པ་སོགས་ཀྱི་བརྟན་བཞུགས་ཤ་མར་ཐུད་གསུམ་སོགས་ཚོགས་འཁོར་རྒྱས་པར་ཕུལ།
ཞག་ཉི་ཤུ་སྐོར་བསྡད་ནས་དགུན་འོང་བར་ཁས་བླངས། ཆུ་ཤིན་ཏུ་རྒྱས་གཤིས་རིན་ཆེན་གླིང་གི་མདུན་ཟམ་སྐོར་མར་ལམ་གུང་

ཐང་དུ་ཟུར་སྤྲུལ་རིན་པོ་ཆེ་མཇལ། གཞིས་ཁ་སྣེའུ་ནང་ལྷོར་ཚེ་དབང་བྱས། རྣམ་སེར་དྲུང་ཆེན་རིན་པོ་ཆེ་སོགས་གྲྭ་པ་མང་བ་འཕྲད་པར་ཕེབ། བསྣོན་གཞིས་ཀར་ཞལ་ངོ་རྣམས་ལ་ཚེ་དབང་ཕུལ། རང་གནས་སུ་འབྱོར།
འཆད་ཁ་དགོན་དུ་སྨན་བླ་རྒྱུན་འདོན་དར་སོ་ཤིན་ཏུ་ཆེ་བ་འདུག་ཀྱང་དམིགས་རྟེན་གྱི་ཕོ་བྲང་སོགས་ཚུལ་ལྡན་མི་འདུག་གཤིས་བསྟན་པར་ཕན་ཆེ་བར་བསམས་ཤིང་བཟོ་བོ་ཀུན་གསལ་གྱིས་བྱས་པའི་ཕོ་བྲང་གི་སྒྲོམ་བང་རིམ་བཞི་བརྩེགས་བྱས་པའི་འཁྲུལ་མ།
སྤྲེལ་ཞིང་སྤྲུལ་སྐུས་ཚོན་རྩི་བཟང་བ། རྒྱལ་སྲིད་སྣ་བདུན་མཆོད་པའི་ལྷ་མོ་སོགས་ཙ་ཀ་ལི་ལས་ཟོར་ཡང་ཁྱད་ཕོ་བྲང་གི་བང་རིམ་རྣམས་སུ་བྲིས།
གསེར་ཤོག་སོགས་རྒྱས་པར་བྱས་པ། སྟེང་དུ་དགྲམ་རྒྱུའི་དཀྱིལ་ཐང་པྲ་རྩིས་མནན་པ་སོགས་གཤམ་བཅས་དང༌། ལྷ་ང་གཉིས་སྨན་འདམ་ལས་གྲུབ་པ། དབུས་སུ་སྨན་མདོ་བརྒྱད་བརྒྱ་པའི་གླེགས་བམ། གླེགས་ཤིང༌།
སྐུ་ཆིངས། ན་བཟའ་མིནྟྲ་བཅས། གོས་དར་གྱི་འཕན་ལག་གསུམ་པ་ཕྱོགས་རེར་བཅུ་གསུམ་རེ། ཟུར་བཞིར་རྒྱལ་མཚན། དབུས་སུ་གདུགས་བཅས། གསེར་ཏོག་ལྔ་བཅས། ཕན་ཡུ་ལྕགས་རྐང་མ་རྒྱུན་དུ་རྡུལ་དང་ཉི་ལྷགས་བསྲུང་བའི་ལ་ཏ་སྔོན་པོའི་ཡོལ་བ་ཨ་ལུང་ཁ་བཤུར་བཅས་ཆ་འགྲིགས་བཟོས།
ཕེབ་མི་མང་བ་བཅས་འདི་ལོ་མགྲོན་ཁང་དང་བློ་གསལ་གྱི་སྤྱིལ་བུ་གསར་རྒྱག་བྱས། ཚོང་འདུས་ཚོགས་མཁན་པོ་འཇམ་དཔལ་གྲགས་པ་ཕེབ་པར་སྒྲུབ་ཐབས་བརྒྱ་རྩའི་རྗེས་གནང་སོགས་ཆོས་མང་བར་ཕུལ།
སྦྲུལ་ལོ་ཟླ་བ་དགུ་པའི་ནང་དུ་གྲྭ་ཚང་གི་སྡེ་པ་དོན་ཡོད་ལགས་སྟེང་གྲིབ་ཀྱི་སྙུན་བབས་ལྕི་བར་བརྟེན་ངེད་རང་ཚད་སྣར་

དབང་ཞིག་བྱེད་པར་ཡོད་སྐབས་དགེ་སློང་ངག་དབང་བདེ་ཆེན་མཚན་རང་དུ་ཕེབ་པའི་འཕྲལ་དུ་འོང་དགོས་ཚུལ་གནང་བ་ལྟར་སྡེ་པ་གཞན་དང་མི་འདྲ་ཞིང་དགེ་སློང་ཡང་རང་གི་སློབ་བུར་སོང་བ་བཅས་ཕན་ཐོགས་མིན་ཇི་ལྟར་ཡང་མ་ཕྱིན་པས་ག་ལ་འོང་ཞུས།
ཞོགས་པ་ནམ་གསེང་ལ་ངེད་བློ་ལྡན་གཉིས་ཀྱིས་ཡར་ཕྱིན། རྣམ་ཆོས་པ་བློ་གསལ་རྩར་གནས་ཚུལ་གྱི་ཡི་གེ་བཅས་སློག །ནོར་བུ་དགེ་འཕེལ་དུ་གུང་ཚིགས་བྱས། ཤར་མར་ཟིལ་གནོན་ལྕོག་ཏུ་ཕྱིན།
སྐུ་ལྟེམ་བབས་ལྕི་བ་རེ་ལྟ་བུ་འདུག་པར་འཕྲལ་དུ་རྣམ་འཇོམས་ཀྱི་བྱབས་བཀྲུས་ཕུལ། ཨེ་མ་ཕྱི་རིན་རྒྱམ་གྱི་ཤག་ཏུ་ནུབ་མོ་སྡོད་ས་བྱས། ཉིན་བསྟར་སྨེ་བརྩེགས་ཀྱི་བྱབས་ཁྲུས།
ཁྱུང་ཁྲ། སེང་གེ་སྒྲ་སོགས་ཀྱི་བྱབ་ཁྲུས་ནན་ཏན་ཞུས་པས་མཆོག་གསུམ་གྱི་ཐུགས་རྗེས་སྐུ་ཁམས་རིམ་བདེར་བྱུང༌། ཟུར་ཆེན་ཡང་ཕེབ། ཞག་གསུམ་བཞུགས་སྟན་འཇགས། བཀའ་གླེང་སྨར་བར་བྱུང༌།
འདི་སྐབས་གྲྭ་ཚང་དངོས་གཞི་འབྲས་སྤུངས་སུ་བཞུགས་ཀྱང༌། རྩེའི་སྤྱི་བསྐང་པ་དགེ་སློང་བཀྲས་སྒང་ནས་སོགས་དང༌། སད་སྲུང་བློ་བཟང་དཔལ་འབར་སོགས་ལ་རྣམ་རྒྱལ་འཇོམས། ཁྱུག་ཁྲ་ནག །སྨེ་བརྩེགས་དུད་ཀ་དང་ལྗང་ནག
།ཁྲོ་མོ་སྨེ་བརྩེགས་དང་སེང་གེ་སྒྲ་སོགས་ཀྱི་རྗེས་གནང༌། རྣལ་འབྱོར་མའི་བྱིན་རླབས་དང་ཁྲིད། བཀྲས་སྒང་དགེ་སློང་མཐུ་སྟོབས་སོགས་ལ་གསར་མའི་སྒྲོལ་དཀར་གྱི་འཆི་བསླུ། བ་རི་གཏོར་ཆེན་གྱི་ཕྱག་ལེན་སོགས་ཕུལ།
ཉིན་རྒྱུག་ལ་ལྷ་སར་སྡེ་པ་ལུམ་པ་ནས་ལ་ཚེ་དབང་སོགས་དང༌། རམ་པ་ཁང་སར་དུ་མཁྱེན་རབ་ལགས་ཀྱི་རྗེ་བཙུན་རྡོ་རྗེ་ཆོས་ཀྱི་སྐུ་བཞེངས་པར་རབ་གནས་དང༌། པོ་ཏ་ལར་མཁའ་

སྤྱོད་མའི་བྱིན་རླབས་དང་ཁྲིད་སྤུངས་ཀྱང་བྱས། རྩེར་ཞག་ཉི་ཤུ་རྩ་ལྔ་བསྡད། དེ་ནས་སྡེ་པ་དྭངས་བསྐྱེད་ཆེ་ངེས་བྱུང་བས་ངེད་འབྲས་སྤུངས་སུ་མ་སྤོས་བར་སྡོད་དགོས་ཚུལ་གནང་བ་ལྟར་ཚེས་བཅུ་དགུའི་ཐོ་རེངས་སྔ་བར་ནས་ཐོན་པ་གནང༌།
བཀྲ་ཤིས་ཁང་གསར་དུ་ནམ་མ་ལངས་གོང་དུ་ཕེབ། སྐུ་ཁམས་ཀྱང་ཤིན་ཏུ་བདེ་མུས་བྱུང་བར་སང་ཉིན་བསྡད། དེ་སྐབས་ངེད་རང་ཡ་མ་ཤིན་ཏུ་ན་བ་བྱུང་བས་མི་འོང་ཁ་མེད་ནས་དགོངས་པ་ནན་གྱིས་ཞུས།
ཧུ་ཇ་འཁོར་དྲུག །གོས་དར། གསེར་དངུལ་སོགས་གནང་སྦྱིན་དཔག་མེད་སྩལ། དན་འབགས་ནས་ཀོ་གཞུང་ལ་འོང༌། འཛོམ་འཕྲང་དུ་གུང་ཚིགས་བྱས། ལུམ་པའི་རྒྱབ་ཏུ་སྲོད་འཁོར་ལ་ཆོད་ཙམ་བྱུང༌།
མཉན་པའང་རྒྱུས་མེད་པ་བཅས་ལྕང་གསེབ་ཀྱི་རྒྱབ་འདམ་ཁྲོད་དུ་སྔོ་ཕུང་ཞིག་གི་སྟེང་དུ་སྟན་དམར་བཏིང་ནས་བསྡད་པར་ཞོགས་པ་བལྟས་པས་ཚེར་མའི་ཕུང་པོ་ཡིན་འདུག །མཚན་ཡལ་ཆར་པ་བབས། ཁ་ཏོན་མ་ཆགས་ཙམ་ལས་བཟའ་བཏུང་གི་སྤྲོ་བསྡུ་ནི་ཅིའང་མ་བྱུང༌།
མཉན་པ་ནི་ཆས་དང་མཉམ་དུ་ཀོ་བ་ཁ་སྦུབ་པའི་འོག་དང༌། སྡེ་པས་མར་ལམ་བསིལ་གྲིབ་ལ་གནང་བའི་ཤོག་གདུགས་ཆེ་བ་ཞིག་ཡོད་པ་ཕུལ། བློ་ལྡན་ངེད་རང་གི་འཁྲིས་སུ་ཉལ་སོང་བ་ཆར་པས་མ་སྦངས་ཙམ་བྱུང༌།
སོང་ཞོགས་རབ་བརྟན་ནས་ནུ་བོ་དང་བློ་གསལ་བཅས་བྱུང་བས་མདངས་སྐུ་བསྙེལ་པོ་བྱུང་ཡོད་ཅེས་ཤིན་ཏུ་བློ་མ་བདེ་བར་བྱེད། དེ་ནས་རང་གནས་སུ་སླེབས།
འཕྲོད་བསྟེན་མུ་མཐུད་བྱས། ལྷག་པར་ནུ་བོས་མགོ་བཤལ་ཞིག་བྱས་བས་འཕྲོད་ངོ་ཆེ་བར་བྱུང༌། འདི་ལོ་བླ་བྲང་རང་ནས་སྤྱི་པའི་ཁུར་ལེན་བྱེད་དགོས་བྱུང་ཞིང་ཆུ་ཤིན་ཏུ་ཆེ་བའི་

སྟོན་ཐོག་བསྡུ་ཐེབས་དང་བྲལ་བ་བྱུང་ཀྱང་བློ་གསལ་གྱིས་ཁུར་བླངས་པའི་སྒྲུབ་མཆོད་ཐམས་ཅད་ཆག་མེད་བཏང་སོང་ཀྱང༌། སྟག་ལུང་ཆ་ལའི་བོང་བུའི་དཔེ་ལྟར་བྱུང་སོང༌། དེ་ནས་འཕྲོད་བསྟེན་གྱིས་མཇུག་མཐུད་ལོང་མེད་པར་སྣོན་ནས་སྡེ་པ་སྟར་གདོང་ནས་དང༌།
གྲྭ་ཚང་གི་སྡེ་པ་གཉིས་ནས་འཕྲལ་དུ་འོང་དགོས་པའི་བསླབ་དོན་ཤ་འཐེན་པགས་འཐེན་བྱུང་བས་གཉིས་ཀ་སྐུ་ཡུལ་གཉན་ཞིང་ཞལ་ངོ་ཁུ་མཚན་དུ་སོང་བས་ཐོག་མར་སྣོན་ལ་ཕྱིན།
ཞག་གཉིས་ལས་མ་འགོར་བར་སླེབས་འོང་ཚུལ་གྱི་ཞུ་ཡིག་ཕུལ་ཕྱིན་པ་ཡིན་རུང༌། སྡེ་པ་ཆེན་མོ་ཐུགས་ཚ་གཤིས་སྣོན་དུ་བང་ཆེན་གནང༌། ལམ་སྲང་ནས་འོང་དགོས་པའི་བང་ཆེན་གནང་བར་བརྟེན་ཤར་མར་ཕྱིན།
དེ་ནུབ་ནོར་བུ་སྒང་དུ་བསྡད། སང་ཉིན་སྔ་བརཕྱིན་པས་འབྲས་སྤུངས་སུ་གུང་ཚིགས་ཟིན་པར་སླེབས། སྡེ་པ་རིན་པོ་ཆེར་བཀྲུ་བྱབས་དང༌། དབང༌། རྗེས་གནང༌། ལུང་རྣམས་རིམ་པར་ཉིན་བསྟར་གྱིས་ཕུལ།
གྲྭ་ཚང་གི་རྡོ་རྗེ་སློབ་དཔོན་པད་འདུས་ལགས་དང༌། ཀླུ་སྒྲུབ་ལགས་ཀྱིས་སྡེ་པར་དགོངས་པ་ཞུས་གནང་ལྟར་གུང་སེང་ལ་འོག་གི་གཟིམས་ཆུང་ཟུར་འཕྱོང་དུ་གྲྭ་པ་བཞི་བཅུ་སྐོར་ལ་ཇོ་བོ་ལུགས་སྒྲོལ་མ་ཉི་ཤུ་རྩ་གཅིག་གི་རྗེས་གནང་ལུང་བཅས་ཕུལ་བས་སྟེང་དུ་སྡེ་པའི་སྐུ་ཞབས་སུའང་ཚར་གཅིག་འབུལ་དགོས་བྱུང༌།
དེ་ནས་གྲྭ་ཚང་གི་གྲྭ་པ་སྒྲེས་པ་རྣམས་བཀའ་བགྲོས་གནང་གྲུབ་པའི་རྗེས་གནང་ལུང་སོགས་མང་བར་དགོས་ཚུལ་ཕེབ་པར་བརྟེན་འབྲས་སྤུངས་ཆུ་ངན་གཤིས་ཁམས་བདེ་རྒྱུ་མ་བྱུང་ཀྱང་བསྟན་རྒྱུན་ལ་བསམ་པའི་

གུང་ཚིགས་གྲོལ་ནས་ཀྱང་བཀྲ་ཤིས་ཁ་དར་གྱི་ཚོམ་ཆེན་དུ་དགེ་སློང་པདྨ་དབང་འདུས་ལགས། དགེ་སློང་ཀླུ་སྒྲུབ་ལགས། དབུ་ཆོས་སྒྲེས་པ་བརྒྱ་སྐོར་ལ། སློབ་དཔོན་ཨ་བྷཱ་ཡ་ཀ་རའི་བཞེད་སྲོལ་སྒྲུབ་ཐབས་རྒྱ་མཚོ་རྗེས་གནང་བརྒྱ་དང་བཞི་བཅུ་ཞེ་གཉིས།
ཐོ་ཡིག་རིན་ཆེན་སྒྲོན་མེའི་ལུང་བཅས་དང༌། སྒྲུབ་ཐབས་བརྒྱ་རྩ་རྗེས་གནང་བདུན་ཅུ་དོན་དགུ་པོད་གཞུང་གི་ལུང་བཅས། བཀའ་གདམས་ལྷ་བཞིའི་རྗེས་གནང་ལུང་བཅས།
ཕྱག་རྡོར། འབྱུང་འདུལ། རྣམ་རྒྱལ་འཇོམས། གསེར་ཆོས་སེང་གེ་སྒྲ། སེང་གདོང་ནག་པོ། འཇམ་དཔལ་ནག་པོ་སོགས་ཀྱི་རྗེས་གནང་ལུང་བཅས། ཛ་བྷིར་གྱི་ཁྲིད་ལུང་བཅས། རྒྱལ་སྲས་ཐོགས་མེད་པའི་ཡི་གེའི་སྟེང་ནས་དབུ་མ་ལུགས་ཀྱི་སེམས་བསྐྱེད་སོགས་ཞག་ལྔ་སྐོར་ལ་ཕུལ།
ནུབ་མོ་དང་གུང་སང་སོགས་སུ་དགེ་སློང་ཨོ་ལོ་སོགས་ལ་རྒྱལ་སྲས་བཀའ་འབུམ་གྱི་ལུང༌། ཨེམ་ཕྱི་རིན་རྒྱན་སོགས་ལ་ཞང་བློན་གྱི་རྗེས་གནང་ལུང་བཅས་ཕུལ་ཞིང༌།
ཁྱོན་འབྲས་སྤུངས་སུ་ཞག་ཉི་ཤུ་རྩ་བདུན་འགོར། སྡེ་པའི་སྐུ་ཞབས་ནས་བླ་གོས། མཐོང་གོས། སྟོད་འགག །རྔུལ་གཟན་སོགས་རུང་མཐུན་གྱི་གོས་ཆ་ཚང༌། གསེར་དངུལ།
ཇ་གོས། དར་སོགས་དཔག་མེད། གྲྭ་པ་སྤྱི་སྒེར་ཐམས་ཅད་ནས་དངུལ་སོགས་ཕོན་ཆེ་བ། གསེར། ཇ། གོས་ཆེན། སྟོད་འགག །ཁ་བཏགས་སྤུས་ལེགས་སོགས་བསམ་གྱིས་མི་ཁྱབ་པ་བྱུང༌། ཆིབས་ར་སྟེང་དུ་ཀླུ་དབང་ལགས།
དགེ་སློང་འཇམ་དབྱངས་ལགས། པདྨ་རྒྱ་མཚོ་སོགས་ལ་རྣལ་འབྱོར་མའི་བྱིན་རླབས་དང་ཤར་ཁྲིད། འཇམ་དཀར་གྱི་རྗེས་གནང་བཅས་

ཕུལ། ཇ། གོས་དར། རྒྱའི་ཉ་ལྕིབས་ཀྱི་མེ་ཏོག་ཆ་སོགས་བྱུང༌། སྡེ་པ་སྐུ་ཁམས་སངས་དྭངས་ལྟ་བུར་སོང་བས་དགོངས་ཁྲོལ་ཞུས་ནས་ལོག་འོང༌། སྣོན་གཞིས་དཀར་ཞག་གསུམ་བསྡད། ཞལ་ངོ་རྣམས་ལ་ཚེ་རྟ་བརྒྱ་རྩ་སོགས་ཕུལ།
བློ་གསལ་ཡང་བསུ་བར་འབྱོར། སྙེ་ཐང་དུ་ལྕང་སྐྱ་པའི་བུ་འདས་པའི་དབང་བསྐུར་ལམ་སྟོན་བསྲེག་སྦྱང་བགྱིས་ནས་རང་གནས་སུ་སླེབས། སྙེ་ཐང་འཕགས་སྡེ་གྲྭ་ཚང་དུ་མཁན་པོ་འཇམ་དབྱངས་གྲགས་པས་ཀྱེ་རྡོར་སྒྲུབ་མཆོད་གསར་ཞུས་གནང་བའི་མཁན་པོས་དབུས་གྲྭ་པ་ཐམས་ཅད་ལ་རས་བྲིས་ཀྱི་དཀྱིལ་འཁོར་དུ་ཀྱེ་རྡོ་རྗེའི་དབང་གྲངས་བཅད་དུ་ཕུལ།
ཀུན་དགའ་དམ་ཆོས་སོགས་གྲྭ་པ་བརྒྱད་ཕྱག་ལེན་འཁྲིད་པར་འདི་གར་ཕེབ་པར་ངོར་ལུགས་ཀྱི་ཕྱག་ལེན་ཕྲ་རགས་ཐམས་ཅད་ཁྲིད།
དེ་ནས་མི་འགྱང་བར་མཁན་པོ་གཤེགས་པའི་དབང་བསྐུར་ཞུགས་འབུལ་ལ་དགོན་པར་ཕྱིན། ཀུན་རིག་གི་སྒོ་ནས་དབང་བསྐུར། བསྲེག་སྦྱང༌།
ལམ་སྟོན་ཞུ་བ་རྒྱས་པར་ཞག་གཅིག་ལས་མ་འགོར། འདི་ཁའི་མགོན་ཁང་དུ་སྔར་གྱི་འཕྲོས་སུ་གནོད་སྦྱིན་ཡབ་ཡུམ། པུ་ཏྲ། བྷ་ཊ། སྲིན་མོ་རྣམས་མི་ཚད་ཙམ་རུ་ཤིང་ནས་ཞལ་བསྲོ་རབ་གནས་ཀྱི་བར་སྔར་ལྟར་སྤུས་ལེགས་གྲུབ་པ་མགོན་ཁང་དུ་གསར་དུ་བསྒྲིགས།
འདི་འབྲུག་ལོ་རང་ལོ་ང་དགུ་པ་ཡིན། དེ་དག་གི་སྔར་ཕྱིར་འདི་གར་སྦྱོར་འཇགས་སུ་མགོན་ཁང་དུ་ལྷ་བརྒྱད་ཀྱི་འབུར་སྐུ་སོ་སོར་ན་བཟའ་ཁ་བཏགས་ཆེ་ལེགས་རེ།
གསེར་རྔ་ལེགས་པ་བཞི། བལ་སྦུབས་སྐྱོན་མེད་ལེགས་པ་ཆ། གོས་ཆེན་གྱི་རྒྱལ་མཚན་ཆ་རེ། རས་ཡོལ་ཁ་གསར་

ཨ་ལོང་ཁ་བཤུར་ཆ་འགྲིགས། ཁྲོ་སྐྱོན་མེད། ཟོ་ལག་ལྕགས་ཤན་མ་སྐྱོགས། རྒྱ་ཐུར་བཅས་ཕུལ་བས་བློ་གཟུར་གནས་རྣམས་ནི་དགྱེས་ལོས་ཡོད། དེ་ནས་འཆད་ཀར་སྨན་བླའི་ཕོ་བྲང་གདན་དྲངས། སྤྱི་སྒེར་ཐམས་ཅད་ནས་ཞལ་བསྲོ་རྒྱས་པ་དང་བཅས་ཟླ་མཆོད་འདུ་ཁང་དུ་བསྒྲིགས།
བསྐང་གསོ་བ་རྣམས་ལ་གུར་ལྷ་བརྒྱད་ཀྱི་རྗེས་གནང༌། ཏྲཀྴད་ཀྱི་རྗེས་གནང་བྱས། ཚེ་རྟ་སོགས་སྐྱ་སེར་ཐམས་ཅད་ཀྱི་བློའི་རེ་བ་བསྐངས།
ཟླ་བ་གཅིག་ལྷག་པར་བསྡད། མར་ལམ་གུང་ཐང་གཟིམས་ཁང་ཤར་དུ་གྲྭ་པ་རྣམས་ལ་གུར་ལྷ་བརྒྱད་དང༌། ཞལ་གྱི་གཏོར་དབང་བྱས། ཞག་གཅིག་བསྡད། དེ་ནས་ལྷ་སར་ཞག་ལྔ་འགོར་རིང་སྡེ་པ་ལུམ་པ་ནས་ལ་ཚེ་རྟ། ནང་པ་རག་པའི་ནང་དུ་ཀླུ་དབང་ལགས་སོགས་ཐམས་ཅད་ལ་ཚེ་དབང་དང༌།
མགོན་པོ་བར་ཆད་ཀུན་སེལ་གྱི་རྗེས་གནང༌། རྣལ་འབྱོར་མའི་བྱིན་རླབས། རམ་པ་ཁང་གསར་དུའང་དེ་མཚུངས། རབ་མཐིལ་པར་ཡང་ཚེ་རྟ་དང་བར་ཆད་ཀུན་སེལ།
རྙེད་པའང་དཔག་མེད་བྱུང༌། མར་ལམ་སྣོན་གཞིས་ཀར་སྡེ་པ་རབ་བརྟན་ཕུན་ཚོགས་གཤེགས་པའི་བསྔོ་རྟེན་བྱང་བཞུ་བཅས་འཆད་ཀར་བྱུང་ཀྱང༌། འདིར་ཡང་ཆིབས་སྒ་སོགས་རྒྱས་པར་བྱུང་བས་དགེ་བ་རྫོགས་བྱང་དུ་བསྔོས།
ཞལ་ངོ་རྣམས་ལ་ཚེ་རྟ་སོགས་ཕུལ། རང་གནས་སུ་འབྱོར། མདོ་ཁམས་སྡེ་དགེ་བ་སངས་རྒྱས་རྒྱ་མཚོ། ཆོས་གྲགས། སྐྱོ་མདའ་བ་བསོད་ནམས་དབང་ཕྱུག་བཅས་པར་བདེ་མཆོག་སྦྱངས་པའི་ཡོན་ཏན་གྱི་དབང་རས་བྲིས་ལ་བརྟེན་པ།
རྡོ་རྗེ་རྣལ་འབྱོར་མའི་བྱིན་རླབས་དང་ཉམས་

ཁྲིད། ཆོས་ཉིད་དངོས་སྟོན་གྱི་བྱིན་རླབས། རྩ་དབུ་མའི་ཉམས་ཁྲིད་སྨིན་པ། གུར་ལྷ་བརྒྱད་དང་གྲི་གུག་ལྷ་ལྷའི་དབང་རས་བྲིས་ལ་བརྟེན་པ། རྡོ་རྗེ་བྲག་རྫོང་མའི་ཕྱི་ནང་གསང་བའི་ཁྲིད་སྨིན་རྒྱས།
གོང་སྟེང་དུ་རྒྱུད་སྨད་པའི་གྲྭ་པ་བརྒྱད། ཆོས་འཁོར་གནས་པ་བཅུ་བཅས་པར་བདེ་མཆོག་ལཱུ་དྲིལ་གཉིས་རས་བྲིས་ལ་བརྟེན་པའི་དབང༌། བདེ་མཆོག་སྔགས་བཏུའི་བྱིན་རླབས། ཆོས་འཁོར་གནས་པ་རབ་འབྱམས་ཀུན་དགའ་བསམ་གཏན་སོགས་ལ་དྲིལ་བུ་རིམ་ལྔའི་དབང་བྱིན་རླབས་ཁྲིད་དང་བཅས་པ།
སྡེ་དགེ་བ་གཉིས་ལ་མི་འཁྲུགས་པ་ལྷ་དགུ། ཚེ་དཔག་མེད་ལྷ་དགུ །ཀུན་རིགས་སོགས་ཀྱང་བྱས། ལྕགས་ཟམ་དུ་མཆོག་གི་སྤྲུལ་པའི་སྐུ་ཅུང་ཟད་སྐུ་ལྟེམ་པར་རྐྱེན་སེལ་འདྲ་འབུལ་བ་སོགས་ལ་ཕྱིན།
ཞག་ལྔ་ནས་འཁོར། ངེད་རང་ནུ་བོ་གསོ་རིག་ཕུལ་ཕྱིན་ཤེས་པ་དེའང་ནད་གཅོང་དམ་པོས་ཟིན། དབང་བྱིན་རླབས་བཀའ་བསྒོ་སོགས་གང་དྲག་བགྱིས་མོད་ཀྱང་ཅིས་ཀྱང་མ་ཕན་པར་དུས་ཀྱི་ཆོས་ཉིད་དུ་གྱུར།
སྲེག་ཆོག་མ་གཏོགས་ཐམས་ཅད་ངེད་རང་གིས་བགྱིས། སྟོན་གསང་ཕུ་མཆོད་ཁང་པ་བློ་བཟང་ལགས་ཕེབ་པར་བྲག་རྫོང་མའི་ཁྲིད། ཁྲོ་བཅུའི་རྗེས་གནང་སྨིན་པ་རྒྱབ་རྟེན་ལུང་བཅས་ཕུལ་ཞིང༌།
དེ་ཁའི་མཇུག་ཐོག་ཏུ་ཚུལ་ཁང་བླ་མ་ཚུལ་ཁྲིམས་ཕུན་ཚོགས་ལའང་བྲག་རྫོང་མའི་ཁྲིད་རྒྱས་པར་བྱས། ཁའུ་བྲ་རྫོང་པའི་ཕྱག་བཞེས་འཁྲུལ་མེད། རུ་མཚོན་རྣམས་གསར་བཟོས་ཆོ་ག་རྒྱས་པར་བསྟར།
འཕྲོད་བསྟེན་དུ་སྒ་འདྲ་ཆུ་ཚན་ལ་ཕྱིན། དེ་ནས་ཟླ་བ་

བཅུ་པར་ཡར་ཀླུངས་སུ་བཏེག །ར་བ་སྨད་དུ་གུང་ཚིགས་བྱས། ལྷ་རྩེར་ཉལ། དེ་ནས་བྱ་སར་ཞག་གཅིག་བྱས་ཐོག་ཆོས་སྡེར་འབྱོར། རྡོ་རྗེ་བྲག་ནས་སྤང་ལེབ་ཁམ་པ་གཉིས་ལ་བསྙེན་རྫོགས་བགྱིད་གནང་བའི། བཀའ་ཤོག་ཕྱག་བྲིས་སྩལ་བ་ལྟར་བསྙེན་རྫོགས་འཕྲལ་དུ་བསྒྲུབས།
ཚེས་བཅོ་ལྔར་ཆུ་བོ་རི་ར་མཆོག་གི་སྤྲུལ་པའི་སྐུ་ངག་དབང་བློ་གསལ་ཉི་ཟླ་འོད་འབར་ཞིང་ཁམས་འཕོ་ཚུལ་བསྟན་པའི་ཐ་མའི་གསུང་བདག་ལ་སྐུའི་རྗེས་ཀྱི་བྱ་བ་སྒྲུབས་ཤིག་པའི་བཀའ་བྱུང་ཚུལ་བཞིན་གཟིམས་ཕྱག་ནས་ཕྱག་བྲིས་ཞིབ་འཁོད་ཕེབ་པར་ཐུགས་ནང་དག་པར་མ་ཟད།
ཐུགས་འཇོག་ཆེ་བ་བཅས་དེ་ཀའི་གནང་ཉིན་འཕྲལ་དུ་ཕྱིན་པའི་དེ་ནུབ་ཚོང་འདུས་སུ་བསྡད།
དེ་ནས་སང་སྔ་བར་འོང༌། ར་བ་སྨད་དུ་སླེབས། གཉན་ཤར་ནང་སོ་བྱུང་བའི་སང་ཉིན་ནམ་སྲོད་ལ་སླེབས་པ་དགོས་ཞེས་གསང་བའི་ཁུལ་མཛད། སང་ཉི་དྲོས་ལ་ཐོན། གྲུ་ཁར་བློ་གསལ་ཡང་འབྱོར་བྱུང་བས་སླར་འཕྲོས་བྱུང་བསྟུན་ཤོག་བྱས།
ངེད་བློ་ལྡན་གཉིས་བཅས་པས་ཡབ་ལའི་སྒང་དུ་ཉི་ནུབ་ལ་སླེབས། དགོན་ཆུང་དེར་ཇ་ཞིག་བཀོལ་ནས་ས་སྲིབས་པར་བསྡད། དེ་ནས་ཚེ་རིང་མཆོད་རྟེན་གྱི་རྩར་ཁ་ཏོན་རྣམས་བྱེད་ཀྱིན་བསྡད།
དེ་ནས་ངག་དབང་དོན་གྲུབ་སྔོན་ལ་བཏང་ནས་ནམ་ཕྱེད་མ་ཟིན་ཙམ་ལ་སླེབས་པར་བྱས། ཤར་མར་གཟིམས་ཆུང་དུ་ཕྱིན། དེ་ནུབ་གཟིམས་ཕྱག་གཉིས་ཀྱིས་གཞན་དོན་གཤེགས་ཁའི་བསླབ་དོན་བསྙེལ་ཐོ་བཅས་ཞིབ་པར་གནང༌།
སང་ཞོགས་གདུང་རིན་པོ་ཆེར་སྙན་ཤལ་ཕྱག་མཆོད་སོགས་ཕུལ། རེ་ཞིག་གསང་སྒོ་གནང་རྩིས་འདུག་

ཀྱང་ངེད་རང་ནས་དེ་འདྲ་གཏན་ནས་མི་འགབ་ཚུལ་ཞུས་པས། བློ་ལྡན་གྱིས་རམ་བཏེག་ནས་ཞུས་སོང་བར་དེ་གར་གསན་མི་གནང་བར་ཐག་ཆོད། དེ་གའི་སང་ཉིན་ནས་ཐོག་མར་གོང་ཞབས་ཡས་ཕྱིན་ལྗགས་བསྔོ་རྟེན་དཔངས་མཐོ་བ་སོགས་བསྒྲིགས།
གསང་བརྟོལ། ཉེར་བཞིར་གདུང་རིན་པོ་ཆེ་ཞུགས་ལ་ཞེན་པ་དང༌། ར་བ་སྨད་གྲྭ་ཚང་སྟོང་རྩར་འཕྲལ་དུ་ཕེབ་པ་དང༌། གདུང་ཆོག་པ་བརྒྱད་སྙན་གསན་ཕུལ་བར་ཉེར་གསུམ་ལ་ཕེབ། བློ་གསལ་ཡང་དེ་ཉིན་འབྱོར་པས་འདི་ག་ནས་གྲྭ་ཚང་ལ་མང་ཇ།
གདུང་འབུལ། སྙན་དར་གྱ་ནོམ་པ་ཕུལ། ཞག་གསུམ་པར་གཞན་ཕན་བདུད་རྩིའི་དགོངས་པ་ལྟར་ཀྱེ་རྡོ་རྗེའི་རས་བྲིས་ཀྱི་དཀྱིལ་འཁོར་དུ་བདུན་ཚིགས་ཀྱི་ཆོ་ག་རྒྱས་པར་ཕུལ།
དེ་ནས་ཉེར་བཞིའི་སྲོད་ལ་ངེད་རང་ཟླ་བོ་གཉིས་བཅས་པས་གདུང་ཡིད་བཞིན་ནོར་བུ་དགྱེས་མཛད་རྡོ་རྗེ་དང་ཐ་མི་དད་པར་ཞི་བའི་བསྲེག་བླུགས་རྒྱས་པར་ཕུལ། ཞག་གསུམ་གྱི་བར་གདུང་ཁང་ལ་རྒྱས་འདེབས་ལ་སོགས་ཕྱག་ལེན་ལྟར་བགྱིས།
ཞག་གསུམ་ཐོག་ཞལ་ཕྱེ་ནས་རུས་བུ་སྒྲུབ་པ་སོགས་ཀྱི་བར་སྦྱོར་དངོས་རྗེས་གཙང་ཞུས། ན་བཟའ་ཆ་ཚང༌། ཆིབས་པ་ལེགས་པ། སྟག་སྒམ་ཆ། སྟག་འབོག་གསར་པ་ཆ་སོགས་ཕུན་སུམ་ཚོགས་པ་གནང༌།
དེ་ནས་རྨོར་དུ་ཞག་བཞི་བསྡད། སླར་ཡར་ཀླུངས་སུ་ཕྱིན། དབོན་རིན་པོ་ཆེ། དགེ་སློང་ཚུལ་ཁྲིམས་རྒྱ་མཚོ། རི་བདེའི་གྲྭ་པ་ཁ་ཤས། ལི་ཐང་པ་ངག་དབང་ལེགས་བཤད། ཆོས་སྡེ་རང་གི་གྲྭ་བགྲེས་ཕལ་ཆེར།
ཆོས་མཛད་ཀུན་དགའ་ཆོས་ཉིད་སོགས་དོན་གཉེར་རྣམས་ལ་གསང་བ་འདུས་པའི་དམར་ཁྲིད། གཤེད་དམར་ལྷ་ལྔའི་

དབང༌། རྟ་མགྲིན་ཡང་གསང་གི་དབང༌། རྟ་པོད་སོགས་ཡོངས་རྫོགས་ཀྱི་ལུང་བཅས་ཕུལ། འདི་ལོ་བཀའ་ངག་རབ་ལགས་ཀྱང་ཕེབ། ཚུར་ཇོ་བོའི་ཆོས་འབྱུང་བརྒྱ་རྩའི་ལུང་ཞུས། བཀའ་འགྱུར་བ་ལགས་སོགས་ལ་མ་ཎི་བཀའ་འབུམ་གྱི་ལུང་ཕུལ།
དབོན་དྲུང༌། དགེ་སློང་ལགས་བཅས་པར་ཁྲིད་བརྒྱའི་ལུང་ཁྲིད། ཞེན་པ་བཞི་བྲལ་གྱི་ཉམས་ཁྲིད་དང༌། གཞན་རྣམས་ལ་བཤད་པ་ཕུལ། འཇིགས་བྱེད་ཀྱི་རྭ་ཁྲིད་ཀྱང་བསྐྱེད་རིམ་ཡན་ཆད་སོང༌།
ངག་དབང་ལེགས་བཤད་སོགས་ལ་མ་གཅིག་གི་གཅོད་ཁྲིད་ཀྱང་སྨིན་པར་བྱས། འདི་ལོ་རང་ལོའི་སྐེག་གི་སྐུ་རིམ་དུ་ཚོགས་སུ་ཚེ་ཆོག་རྒྱས་པ། དེ་དང་རྗེས་འབྲེལ་འཆི་བསླུ། གྲྭ་དམངས་རྣམས་ནས་སྒྲོལ་དཀར་ལ་བརྟེན་པའི་བརྟན་བཞུགས།
ཚན་གྲངས་ཟབ་པ་བཅས་སྟེར་བར་མཛད། སྤོང་འཐག་ཏུ་རུང་མཐུན་གྱི་གོས་ཆ་ཚང༌། རྟ་ན་གཞོན་སྒ་བཅས་ཆ་འགྲིགས། ཚན་གྲངས་རྒྱས་པ། སྙན་དར། བསྔོ་རྟེན་བཟང་བ་བཅས་ཕུལ།
བརྒྱ་བཞི་དང་བསྐང་གསོ་བརྒྱ་ཚར། བརྒྱ་མཆོད་སོགས་གང་འབུངས་ཞུས། ཆོག་མང་སྦྱིན་སྲེག་སོགས་སྔར་འཁྱུད་ལྟར་བྱས། ཆོག་མང་གྲོལ་ནས་རང་གནས་སུ་འབྱོར་པས་སངས་རྒྱས་རྒྱ་མཚོ་ཅན་ལ་དཔལ་མགོན་གྱི་གསང་ཁྲིད་སྨིན་པ་དང༌།
ཞལ་པོད་ཕྱི་ནང་ཡོངས་རྫོགས། ཁ་སྐོང་པུ་སྟིའི་ལུང་སོགས་མང་བར་བྱས། ས་གའི་ཚེས་བཅོ་ལྔ་ལ་རྡོ་རྗེ་བྲག་ཏུ་གནམ་གླིང་སྤྲུལ་སྐུ་བསྙེན་རྫོགས་བཞེས་པའི་ལས་སློབ་ཏུ་ཕྱིན།
རྗེ་བླ་མར་ལམ་དབང་ཕུལ། རྗེ་ཉིད་ཀྱི་ཡིག་ཆའི་སྟེང་ནས་གུར་ལྷ་བརྒྱད་ཀྱི་དབང་ཞུས། འཕྲེང་

པོ་ཞི་བ་ཨེ་མ་ཕྱི་གསལ་བྱེད་དང༌། ཤེལ་གྲོང་གསང་གླིང་ཨེ་མ་ཕྱི་ཀུན་བསྟན་སོགས་ལ་རྣལ་འབྱོར་མའི་བྱིན་རླབས་དང་ཁྲིད་སྨིན་པར་བྱས། སྣོན་གཞིས་ཁར་ཚེ་རྟ་སོགས་འབུལ་བ་ཕྱིན། སྟོན་སྒ་འདྲ་ཆུ་ཚན་ཕྱིན་པར་འཁོར་འཕྲལ་མལ་གྲོར་བཏེག
།ལྐོག་ནས་ཆོས་མཛད་དོན་གྲུབ་ཕེབ་པ་དང༌། གཉུག་མར་གནས་པའི་གྲྭ་པ་ཉི་ཤུ་སྐོར་ལ། རང་གི་དབང་བསྐུར་བ་ཤ་སྟག་ཡིན་གཤིས་མཁའ་སྤྱོད་མའི་བྱིན་རླབས་སྔོན་དུ་འགྲོ་བའི་ཉམས་ཁྲིད་ཞལ་ཤེས་ཀྱིས་བརྒྱན་པ་ཞག་བཅོ་ལྔ་སྐོར་ལ་སྨིན་པར་ཕུལ་བས་ཕལ་ཆེར་ལ་གོ་བའང་དགའ་མོ་བྱུང་སོང༌།
གུར་ལྷ་བརྒྱད། སེང་ལྡེང་ནགས་སྒྲོལ་སོགས་ཀྱི་རྗེས་གནང་དང༌། ཆོས་ཁྲི་ཐང་དུ་ཉི་མ་གཉིས་བརྒྱུད་མར་ཁྲོམ་ཆེ་བར་གྲུབ་རྒྱལ་ལུགས་ཀྱི་ཚེ་དབང་བསྐུར།
ཟླ་བ་གཉིས་ལ་ཉེ་བར་བསྡད། མར་ལམ་རྒྱ་མ་རིན་ཆེན་སྒང་དུ་ཕྱིན། ཞག་གཉིས་བསྡད་པའི་སྒྲུབ་རྙིང་བླ་བྲང་དུ་གྲྭ་པ་རྣམས་ལ་གནོད་སྦྱིན་བེག་ཙེ་འཁོར་མང་གི་རྗེས་གནང༌།
རྒྱ་མ་སྐུ་སྐྱེ་ལགས་སོགས་གྲངས་གཅད་ལ་མཁའ་སྤྱོད་མའི་བྱིན་རླབས་བྱས། སྒྲུབ་གསར་བ་དང་གྲྭ་ཚང་བ་སོགས་ཀྱང་མང་བར་འཕྲད་པར་ཕེབ། བཀའ་བཅུ་ཀུན་དགའ་རབ་བརྟན་གྱི་ཤག་ཏུ་ཚེ་དབང་གྲུབ་རྒྱལ་ལུགས་སྐྱ་སེར་མང་བར་བྱས།
དེ་ནས་གུང་ཐང་གཟིམས་ཤར་དུ་གནོད་སྦྱིན་བེག་ཙེའི་རྗེས་གནང་བྱས། ཞག་གཅིག་བསྡད། ལྷ་སར་ཞག་ལྔ་འགོར་ཞིང༌། ནང་རག་ཀླུ་དབང་ལགས།
ར་མཐིལ། ལགས་འོར་སྟོད་པ་སོགས་ཀྱི་ནང་དུ་ཚེ་རྟ། མགོན་པོ་བར་ཆད་ཀུན་སེལ་རྣམས་དང༌། མཁྱེན་རབ་ལགས་ཅན་ལ་དེ་སྟེང་རྣལ་འབྱོར་མའི་བྱིན་རླབས་ཀྱང་བྱེད་

དགོས་བྱུང༌། རྒྱལ་རྩེ་ལྕང་ལོ་ཅན་པའི་ནང་ཚེ་དབང་དང་ལྷ་མོ་རྡོ་རྗེ་རབ་བརྟན་མའི་རྗེས་གནང་རྒྱས་པར་བྱས། རང་གནས་སུ་འབྱོར། ཆུ་བོ་རི་ནས་གཟིམས་མལ་སྐུ་འདྲ་རིན་པོ་ཆེ་ཙན་འདམ་ལས་གྲུབ་པ་གཉིས་དང༌།
དངུལ་གདུང་རིན་པོ་ཆེ་གྲུབ་པའི་གཟུངས་འབུལ་རབ་གནས་ལ་འོང་དགོས་ཚུལ་ཕེབ་པ་དང༌། གཟུངས་འབུལ་རུང་བ་དང༌། ཁྱད་པར་དངུལ་གདུང་རིན་པོ་ཆེ་ལ་དྲི་མེད་རྣམ་གཉིས་ཀྱི་སྲོག་ཤིང་འཛུགས་པའི་ཆོ་ག་སོགས་སླ་ཆོས་སུ་མ་སོང་བར་བྱས་པའི་ཕྱག་ལེན་གཙང་བར་བགྱིས།
ཀྱེ་རྡོར་ཀྱི་ཆོ་གར་བརྟེན་པའི་རབ་གནས་ཉིན་གཉིས་མ་རྒྱས་པར། སྤྲུལ་སྐུ་མྱུར་དུ་ཕེབ་པ་དང་བསྟན་པ་རྒྱས་པའི་སྨོན་ལམ་དམིགས་སུ་ཕུག་པ་ཞུས།
གཙུག་ཏོར་འབར་བ་དང༌། འཇམ་དཔལ་ནག་པོའི་རྗེས་གནང༌། ཚེ་དབང་སོགས་ཕུལ་ཞིང༌། ཡུལ་ཆོས་པའི་ཆོས་དྲུང་སྐུ་ལྟེམ་པའི་ལྕགས་ཟམ་རྩེར་ཕྱིན། ཞག་གཅིག་བསྡད། ཚེ་རྟའི་དབང་དང་བཀའ་བསྒོ་རྒྱས་པར་ཕུལ།
རྩེ་ཤོད་ཐམས་ཅད་ནས་བསྙེན་བཀུར་ཟབ་རྒྱས་གནང༌། མར་ལམ་ཀོ་གཞུང་བྱས་རང་གནས་སུ་འབྱོར། སྡེ་པ་ལུམ་པ་ནས་ལུམ་པར་ཕེབ་པར་འོང་དགོས་ཚུལ་གནང་བ་ལྟར་ཕྱིན། ཞལ་ངོ་ཐམས་ཅད་ལ་ཚེ་དབང་བརྒྱ་རྩ།
སྡེ་པ་ཁྲུས་ཕུ་ནས་ཡབ་སྲས་ལ་ཞལ་བསྙེན་དུས་ཀྱི་རྗེས་གནང་དགོས་པ་ལྷན་དུ་ཕུལ། དེ་ནས་དགུན་ཡར་ཀླུངས་སུ་བཏེག །ངོར་པའི་གྲྭ་པ་མང་མཁར་དུ་སྡོད་མི་དཔོན་སློབ། གྲོ་མོ་ལུང་པའི་རྟེན་གསུམ་ཐམས་ཅད་ལ་མཆོད་པ་དང༌།
མང་ཇ་བཅས་འབྱོར་པར་མགོན་པོད་ཁ་སྐོང་པུསྟིའི་ལུང༌། གུར་ལྷ་བཅུ་གཉིས་མའི་རྗེས་གནང༌། དམར་པོ་སྐོར་གསུམ་གྱི་རྗེས་གནང་སོགས་བགྱིས།

འདི་ལོ་དྲིན་ཅན་བླ་མ་དམ་པ་རྣསས་ལ་ཟབ་པ་དང་རྒྱ་ཆེའི་དམ་ཆོས་ཀྱི་བཀའ་དྲིན་ནོས་པའི་ཐོབ་ཡིག་འབྲི་བའི་མགོ་རྨོར་ནས་ཚུགས་པ་ཀུན་དགའ་བསམ་འགྲུབ་ཀྱིས་ཡར་ཀླུངས་སུ་རྫོགས་པར་གྲུབ། གཏོར་ཟློག་དང་སྐུ་མཆོད་ཆེན་པོའི་རྡོ་རྗེ་སློབ་དཔོན་དུ་ཕྱིན།
རང་ལོ་རེ་གཉིས་པ་ཤིང་ལུགས་ཟླ་བ་དང་པོའི་ཚེས་ནས་རྒྱལ་དྭགས་པོ་གྲྭ་ཚང་གི་དཔོན་སློབ་ངག་དབང་དོན་གྲུབ་དཔོན་སློབ་གསུམ། འཕྱོང་རྒྱས་རི་བོ་བདེ་ཆེན་པ་ད་ལྟ་མདོ་མཁར་ཆོས་སྡེའི་བླ་མ་ཀློང་ཡངས་སོགས་ལྔ་བཅུ་སྐོར།
ལེན་མཁར་བླ་མ་སོགས་དར་རྒྱས་གླིང་པ་བཅུ་གསུམ། ཇོ་བསྟན་ཚོགས་ཀྱི་བླ་མ་དབུ་མཛད་རབ་འབྱམས་པ་མཁས་བཙུན་སོགས་བཅོ་ལྔ།
རི་བོ་ཆོས་གླིང་པ་ལྔ་བཅུ་སྐོར། ཆོས་ལམ་རིམ་པ་གསུམ། རྟ་ཝང་དཔོན་སློབ་སོགས་རྩེས་ཐང་ལྔ་མཆོད་པ་བདུན། རྒྱལ་སར་སྒང་བ་ལྔ། གཡའ་བཟང་པ་གསུམ། སྐུ་ཞབས་གྲྭ་ཚང་ནས་དགེ་སློང་ཀླུ་སྒྲུབ་ལགས།
རིན་ཆེན་ཟླ་བ། དགེ་སློང་ཚུལ་ཁྲིམས་རྒྱ་མཚོ་སོགས་དང༌། སྣེ་གདོང་བན་ཚང་པ་གསུམ། བསམ་ཡས་རབ་བྱུང་བ་བསམ་གཏན་དཔལ་བཟང་སོགས་གསུམ། ལྕགས་ཟམ་པ་བསྟན་འཛིན་བཟང་པོ། །ཤིང་མང་བ་བཀའ་བཅུ་ཀུན་དགའ་བསམ་འགྲུབ།
རྗེ་དཔོན་རིན་པོ་ཆེ་སོགས་གཉུག་མར་གནས་པ་ཡོངས་རྫོགས། ཕོ་བྲང་རྫོངས་བཞུགས་སྡེ་པ་རྟར་མདོ་པ་དཔོན་གཡོག །གེ་རེ་སྡེ་པ་རྣམ་རྒྱལ་སོགས་སྐྱ་སེར་ལྔ་བརྒྱ་ཉེར་བར་པཎ་གྲུབ་ཆེན་པོ་ཨ་བྷཱ་ཡ་ཀ་རའི་བཞེད་སྲོལ་རྡོ་རྗེ་ཕྲེང་བ་དང༌།
དརྤན་ཨ་ཙཱརྱའི་བཞེད་སྲོལ་ཀྲྀ་ལ་ས་མུཉྩ་བརྒྱུད་པའི་ཆུ་བོ་གཅིག་འདྲེས་ཀྱི་རས་བྲིས་ཀྱི་དཀྱིལ་འཁོར་ཆེན་པོར་དབང་

བསྐུར་བ་སྟ་གོན་ཐེ་བའི་ཞག་བཅོ་བརྒྱད་ཀྱི་བར་དུ་དཀྱིལ་འཁོར་ཞེ་ལྔའི་དབང་ཡོངས་སུ་རྫོགས་པ་ཕྱག་ལེན་ཕྲ་རགས་ཚུན་སླ་ཆོས་སུ་མ་སོང་བའི་བཤད་པ་རྒྱས་པར་ཕུལ། འདི་ཡན་ལ་ཕྲེང་བ་ཚར་བཞི་སོང་ཞིང༌།
འདི་ཁྲོད་ནས་དྭགས་པོ་དཔོན་སློབ་ངག་དབང་དོན་གྲུབ་ཀྱིས་འདུས་པ་མང་རབ་ལ་ཚར་གཉིས་གནང་ཐུབ་སོང་པས་བསྟན་རྒྱུན་ལ་ཕན་པར་བྱུང༌། དེ་དག་གི་སྔ་ཕྱི་ཐམས་ཅད་དུ་རྣམ་སྲས་ཀྱི་རྗེས་གནང་བཅོ་ལྔ།
སྒྲོལ་མ་དཀར་སྔོན་སོགས་རྗེས་གནང་ཟུར་བཀའ་རིགས་ཀྱང་ཤིན་ཏུ་མང་བར་བགྱིས། འདི་དག་གི་སྔ་ཕྱི་ཐམས་ཅད་དགེ་སློང་ཚུལ་ཁྲིམས་རྒྱ་མཚོ་ལགས་དང༌། དབོན་རིན་པོ་ཆེ་སོགས་ལ་བཀའ་གདམས་གཞུང་དྲུག
།དཔག་བསམ་འཁྲི་ཤིང༌། ཇོ་བོའི་ལམ་ཡིག་ལྷ་ཁང་མ་སོགས་གསུམ། རྒྱུད་བཞི་དགེ་སློང་ལགས་སྒེར་དུ་དཔེ་ཆོས་དང༌། གཏམ་བརྒྱུད་རིན་སྤུངས་གཉིས། སྤྱོད་བསྡུས་སྒྲོན་མེ། ཐམས་ཅད་ལ་ལྷན་དུ་འཁྲུངས་རབས་བརྒྱ་ཉེར་ལྔ་པ།
མཛད་པ་འཁྲུལ་མེད་མེ་ཏོག་ཕྲེང་བརྒྱུད། མདོ་རྩ་སོ་ཐར་མདོ་སུམ་བརྒྱ་པ་ཀ་རི་ཀ་ལྔ་བཅུ་པ། ཆོས་འབྱུང་བརྒྱ་རྩ། མན་ངག་བརྒྱ་རྩ་སོགས་ལུང་མང་དུ་ཕུལ། གཟིམས་ཆུང་དུ་གྲྭ་ཚང་གི་གྲྭ་པ་གཉིས་ལ་མཁའ་སྤྱོད་མའི་ཁྲིད་ཁ་ཐིག་ཚང་བར་ཕུལ།
རྡོར་ཕྲེང་གྲོལ་ནས་ཇོ་བོ་ལུགས་སྒྲོལ་མ་ཉེར་གཅིག་གི་རྗེས་གནང་དང༌། གྲོལ་དབང་དུ་བླ་གཡེལ་མཐིལ་དུ་ཁྲོམ་ཤིན་ཏུ་ཆེ་བར་གྲུབ་རྒྱལ་ལུགས་ཀྱི་ཚེ་དབང་བྱས་ནས་རིས་སུ་མ་ཆད་པའི་སྐྱ་སེར་རྣམས་སོ་སོར་གྱེས།
དེ་མཇུག་ཇོ་བསྟན་ཚོགས་པ་བདུན། དར་གླིང་པ་གཅིག །ལེན་མཁར་དཔོན་

སློབ་གཉིས། རྟ་ར་མདོའི་ཨ་མཆོད་པ། བཀའ་ཀུན་བསམ། ལྕགས་ཟམ་པ་བསྟན་འཛིན་བཟང་པོ་བཅས་པར་ནཱ་རོ་མཁའ་སྤྱོད་མའི་ཁྲིད་སྨིན་པར་ཕུལ། ངེད་རང་གིས་མཁན་སློབ་སྦྲགས། བཀའ་ངག་རབ་ལགས་ཀྱིས་གསང་སྟོན།
དགེ་སློང་ཚུལ་ཁྲིམས་རྒྱ་མཚོ་ལགས། དགེ་སློང་སྣང་བྱེད། དགེ་སློང་བློ་ཤེས་རྣམས་ཀྱིས་གྲོགས་དན་ཁ་སྐོང༌། དུས་བསྒོ་མཛད་པའི་དགེ་སློང་བསོད་ནམས་རིན་ཆེན་སོགས་བསྒྲུབ་ཁག་གཅིག་ལ་བསྙེན་རྫོགས་བྱས།
སྡེ་པ་ཨོ་རོང་པའི་བླ་མ་ཨ་མཆོད་སྤྱན་གཡས་དགེ་སློང་གཅིག་ལ་རིག་བྱེད་མ། འདོད་རྒྱལ། འཇམ་དཔལ་ནག་པོ། སེང་གེ་སྒྲ་རྣམས་ཀྱི་རྗེས་གནང༌། དར་གླིང་པ་ལྔ་ལ་མགོན་པོ་ཕྱག་བཞི་པ་ལྷ་མང་གི་རྗེས་གནང༌།
གཡའ་བཟང་པ་གསུམ་ལ་འཆི་མེད་དཔལ་སྟེར་གྱི་ཚེ་དབང་རྣམས་བསྐུར། དགེ་སློང་བློ་ཤེས། ཆོས་ལྡན་བཟང་པོ། ནང་སོ་ཀུན་དགའ་བསོད་ནམས་སོགས་རང་གྲྭ་བཞི་བཅུ་སྐོར་ལ་གཟིམས་ཆུང་འཁོར་ཕིབས་སུ་རྡོ་རྗེ་རྣལ་འབྱོར་མའི་བྱིན་རླབས་སྔོན་དུ་འགྲོ་བའི་ཁྲིད་ཤིན་ཏུ་རྒྱས་པ།
ཞལ་ཤེས་གསུམ་དང་བཅས་པ་ཞག་ཉི་ཤུ་སྐོར་ལ་ཚང་བར་ཕུལ། དེ་དག་གི་སྔ་ཕྱིར་ཇོ་བསྟན་ཚོགས་པ་ཉི་ཤུ། དར་གླིང་པ་འགའ་ཞིག་བཅས་པར་བླ་མ་ལྷ་ཁང་དུ་སྒྲོལ་མ་ཉེར་གཅིག་ཇོ་བོ་ལུགས་ཀྱི་རྗེས་གནང་དང༌།
ཁ་ཆེ་པཎ་ཆེན་ལུགས་ཀྱི་སྒྲོལ་མ་ནོར་སྦྱིན་མ་གཙོ་འཁོར་གྱི་རྗེས་གནང༌། སྐྱིད་སྡུག་ལམ་ཁྱེར་གྱི་ཁྲིད་པཎ་ཆེན་ལུགས།
ཡང་གང་སྟེང་དུ་རིན་བོ་ཆོས་གླིང་པ་སུམ་ཅུ་ཙམ་དང༌། དར་གླིང་པ། ལེན་མཁར་དཔོན་སློབ། རང་གྲྭ་ཕྱེད་ཉིས་བརྒྱ་སྐོར་བཅས་ལ་བླ་མ་ལྷ་ཁང་དུ་ཕྱག་དྲུག་པ་བཀའ་བཅུ་

གསུམ་གྱི་རྗེས་གནང༌། དམག་ཟོར་མའི་རྗེས་གནང་ཐུན་མོང་མ་ཡིན་པ། ཆོས་རྒྱལ་ལྷ་བཅུ་གསུམ་མའི་རྗེས་གནང་བཅས་ཕུལ་བས་ཐམས་ཅད་དགྱེས་པ་རབ་ཀྱི་རྩེར་སོན། སྔ་ཕྱི་ཐམས་ཅད་དུ་དབོན་རིན་པོ་ཆེ་ཡོད།
འདི་ལོ་ཕ་བླ་མ་ཚར་ཆེན་རྡོ་རྗེ་འཆང་ཆེན་པོའི་སྐུ་མཆོད་ཟླ་བ་བྱུང་ངོ་ཅོག་གི་ཚེས་བཅོ་ལྔ་ལ་དུས་ཇ་ཆག་མེད་ཐེབས་དང༌། བརྒྱ་མཆོད་ཀྱི་ཐེབས་བཅས་པར་ནས་སྤུངས་འཕྱར་མ་ལྕགས་འབོ་ཆེན་མོའི་ཁལ་བརྒྱ་ཐམ་པ་ཕུལ།
ཆོག་མང་གི་སྦྱིན་སྲེག་སྒྲུབ་མཆོད་སོགས་བྲེལ་བ་གྲུབ་ནས་ཚེས་བརྒྱད་ལ་ཆོས་སྡེ་ནས་ཐོན། ཡར་ལམ་གྲྭ་ནང་བྱམས་གླིང་ནམ་མཛོད་སྒྲུབ་སྡེ་བ་རྣམས་ཀྱིས་འོང་དགོས་ཚུལ་ནན་ཆེ་བར་བརྟེན་སྒྲུབ་སྡེར་ཞག་བཞི་བསྡད།
དེ་བར་དུ་ཀྱེ་རྡོ་རྗེའི་རྒྱུ་ལམ་གཉིས། ཀུན་རིག །ཚེ་དཔག་མེད་ལྷ་དགུ་རྣམས་ཀྱི་དབང༌། ནཱ་རོ་མཁའ་སྤྱོད་ཀྱི་བྱིན་རླབས་བཅས་སྒྲུབ་སྡེ་པ་རྣམས་ཀྱི་སྟེང་དུ་བྱེ་རྫིང་ཚོགས་པ་བཅོ་བརྒྱད།
གྲྭ་ཐང་པ་ལྔ་བཅས་ལ་གྲངས་བཅད་དུ་བསྐུར། རྣམ་འཇོམས། སྨེ་བརྩེགས་དུད་ཀ །སེང་ལྡེང་ནགས་སྒྲོལ། གུར་ལྷ་བརྒྱད་ཀྱི་རྗེས་གནང༌། མཇུག་ཏུ་འཆི་མེད་དཔལ་སྟེར་གྱི་ཚེ་དབང་རྣམས་བྱས།
མར་ལམ་གྲྭ་ཐང་གི་ཐད་དུ་རྒྱལ་པོ་དང༌། བླ་བྲང་ནས་ཇ་འདྲེན་བྱུང༌། དེ་ནུབ་ལྷ་རྩེར་བསྡད། སང་ཉིན་རྡོར་བྲག་གི་བང་ཕྱིན་གནང་བ་ལྟར་ཕྱིན། སང་ཉིན་སྒེར་པ་རྗེ་དྲུང་རིན་པོ་ཆེ་བློ་གསལ་འཇམ་དབྱངས་ཕུན་ཚོགས།
ཤ་གཟུགས་སྐུ་འབྲིང༌། གྲུབ་པ་དགོན་སྐུ་སྐྱེ་སོགས་སྒྲུབ་གྲྭ་དྲུག་ལ་དུས་ཆེན་སུམ་འཛོམ་ཐོག་བསྙེན་རྫོགས་གནང་བའི་ལས་སློབ་ཞུས། ཚེས་བཅུ་དྲུག་ལ་རང་གནས་སུ་འབྱོར།
བློ་

ལྡན་གྱིས་གསང་ཕུའི་ལོ་དུས་ཀྱི་མང་ཇ་ཞུ་བར་ཕྱིན། དེ་ནས་སྣོན་དུ་ཚེ་རྟ་སོགས་འབུལ་བར་ཕྱིན་ནས་འཁོར་འཕྲལ་ལྕགས་ཟམ་རྩེར་མཆོད་རྟེན་ཞིག་གསོས་གསར་བཞེངས་གནང་བར་རབ་གནས་དང༌། ཕྱག་གཟིམས་གྲྭ་པ་བཅས་པར་ཚེ་དབང་ཕུལ།
གཞན་ཡང་རྣམ་རྒྱལ་ལྷ་དགུ །སེང་གེ་སྒྲ། སེང་ལྡེང་ནགས་སྒྲོལ། གཙུག་ཏོར་འབར་བའི་རྗེས་གནང་རྣམས་སུ་ཞག་དྲུག་འགོར། ཆུ་བོ་རིའི་རྩེར་མཆོད་རྟེན་ལ་ཀྱེ་རྡོར་ལ་བརྟེན་པའི་རབ་གནས་ཉིན་གང་མ་རྒྱས་པར་བྱས།
དེ་ཞོར་གྲུབ་ཐོབ་ཆེན་པོའི་གཟིམས་སྤྱིལ་སྒོར་མོའི་ཞིག་གསོས་གནང་བར་མེ་ཏོག་འཐོར། གཟིམས་སྤྱིལ་ནང་དུ་འཆི་མེད་དཔལ་སྟེར་གྱི་མངོན་རྟོགས་ཚར་གཅིག་བཟླས་པ་དང་བཅས་པ་བགྱིས་པས་རྟེན་འབྲེལ་གྱི་ལྟས་ལེགས་པར་བྱུང༌།
དེ་ནས་རང་གནས་སུ་འཁོར་བས་ད་ལྟའི་སྤུ་བྲག་བླ་མ་སེ་ར་སྡེ་པ་ལེགས་པ་དོན་གྲུབ་ཕེབ་པར་འཁོར་ལོ་བདེ་མཆོག་ནག་པོ་པའི་དབང་སྔོན་དུ་འགྲོ་བས་ནཱ་རོ་མཁའ་སྤྱོད་མའི་ཁྲིད་དང༌།
རྗེ་བཙུན་རིག་བྱེད་མའི་ཆོས་སྐོར་བཅས་ཆོས་བཀའ་མང་བར་ཕུལ། སྟོན་མཇུག་མལ་གྲོལ་ཕྱིན། འདི་ལོ་རྗེས་གནང་ཕྲན་བུ་དང༌། ཆོས་ཁྲི་ཐང་དུ་ཚེ་དབང་ཉི་མ་གཉིས་ཀྱི་བར་དུ་བྱས།
མར་ལམ་ལྷ་སར་འོང༌། སྡེ་པ་ལུམ་པ་ནས་སྡེ་པ་བཀའ་བློན་བུ་ཆུང་ལགས་བཅས་པར་ཚེ་རྟ་བརྒྱ་ཚར་དང༌། མཐོང་གསལ་དང་ནང་རག་པའི་ཀླུ་དབང་ལགས་གཤེགས་པའི་ཕྱི་རྟེན་རྣལ་འབྱོར་མའི་བརྒྱ་ཐང་ལ་རབ་གནས་སོགས་བགྱིས་ནས་བསྣོལ་དུ་མར་ཞོར་ཞལ་ངོ་ཚོར་ཚེ་རྟ་བརྒྱ་རྩ་སོགས་ཕུལ་ནས་རང་གནས་སུ་སླེབས།
དེ་ནས་ཡར་ཀླུངས་སུ་ཕྱིན་པའི་བཅུ་བཞི་མཆོད་པ། གཏོར་ཟློག །སྐུ་

མཆོད་ཆེན་མོ་རྣམས་ཀྱི་རྡོར་སློབ་ལ་སྔར་རྒྱུན་ལྟར་ཕྱིན། ཆོག་མང་སྦྱིན་སྲེག་སྔར་རྒྱུན་ལྟར་བགྱིས། ཞལ་རས་ལྷ་ཁང་དུ་ཉིན་བསྟར་མཁའ་འགྲོ་རྒྱ་མཚོའི་མངོན་རྟོགས་དཀྱིལ་ཆོག་སོགས་ཀྱི་ལུང་བཀླགས།
ཉེར་བདུན་གྱི་ཉིན་གུང་ཡོལ་ལ་གཙུག་ལག་ཁང་གི་སྟེང་དུ་བྱད་ཀའི་རྣམ་པར་ཐོག་བབས་པས། དེ་ནུབ་ནས་གྲྭ་ཁག་གཅིག་བླ་མ་ལྷ་ཁང་དུ་གདུགས་དཀར་གྱི་མདོས། རྡོ་རྗེ་སློབ་དཔོན་སོགས་ཉི་ཤུ་སྐོར་གྱིས་འདུ་ཁང་དུ་ཁྲོ་བཅུའི་གཏོར་ཟློག
།ངེད་རང་གིས་མཁན་ཆེན་གྱི་གཟིམས་ཆུང་མགོན་ཁང་དུ་ཟློག་འཁོར་སྒྲུབ་པ་རྣམས་བདུན་གཅིག་གི་བར་བགྱིས་ནས་གྲོལ་མཉམ་གྱིས་མདོས་གཏོར་འཕེན་པ་དང་ཟློག་འཁོར་འཛུགས་པ་དུས་གཅིག་ཏུ་བགྱིས་པས་བར་ཆད་ཞི་བའི་རྟགས་ཀྱང་ལེགས་པར་བྱུང༌།
དེ་ནས་ཡར་འཁོར། འདི་ལོ་དབྱར་མལ་གྲོར་ཕྱིན། འཆད་ཀ་སྤུན་སྔ། ར་བ་སྨད་དཔོན་སློབ་བློ་གསལ་བསྟན་འཛིན། ཚུར་ཁང་བླ་མ་ཚུལ་ཁྲིམས་ཕུན་ཚོགས།
རྒྱ་བ་བཞི། རྣམ་སེར་རབ་འབྱམས་ཚུལ་ཁྲིམས་ཅན་བཞི། འཆད་ཀ་རང་གི་གྲྭ་པ་ཕལ་ཆེར་བཅས་བརྒྱ་སྐོར་ལ་ཉེ་བར། ལམ་འབྲས་སློབ་བཤད་ཤིན་དུ་སྨིན་པ། སྨིན་བྱེད་ཀྱང་རྡུལ་ཚོན་གྱི་དཀྱིལ་འཁོར་བགྱིས་ཤིང་སློབ་བཤད་པའི་ཕྱག་ལེན་འཁྲུལ་མེད་ཟླ་བ་གསུམ་ལ་ཉེ་བའི་བར་ལུང་དང་བཅས་ཆ་ཚང་དང༌།
སྨན་བླ་མཐོ་བརྩེགས། གནས་བཅུའི་རྗེས་གནང་སོགས་ཉིན་རེ་བཞིན་སྔ་ཆོས་ལ་རྗེས་གནང་རེ་མ་ཆག་པར་བགྱིས།
གཞན་ཀུན་རིག་གི་དབང་སོགས་ཀྱང་སོ་སོའི་འདོད་པ་ལྟར་ཆག་མེད་བགྱིས། འབྲོག་ལུགས་ཀྱི་ཚོགས་འཁོར་སྟོན་མོ་ཡང་ཡང་ཟབ་པར་བྱུང་ཞིང༌། རྙེད་པའང་ཕུན་སུམ་ཚོགས་པར་བྱུང༌།
ཆོས་ཁྲི་ཐང་དུ་སྐྱ་སེར་གྱི་ཁྲོམ་ཤིན་ཏུ་ཆེ་

བར་གྲུབ་རྒྱལ་ལུགས་ཀྱི་ཚེ་དབང་རྒྱས་པར་བྱས། འདི་ལོ་བཀྲ་ཤིས་ཆོས་སྡེར། འཇམ་མགོན་ས་སྐྱ་པཎྜི་ཏས། མི་གང་དྲིན་དུ་མི་བཟོ་བ། །དེ་ནི་སྐྱེས་བུ་ཐ་ཤལ་ཡིན། །ཞེས་གསུངས་པ་ལྟར་གྲྭ་པ་རྣམས་ལ་ཇུས་ཁག་གང་ཡང་མེད་ཀྱང༌།
ཁྲེལ་དང་དམ་ཚིག་ལ་ཅིའང་མི་སེམས་པའི་གྲྭ་རྒན་འཇུངས་མེད་རེ་གཉིས་ཀྱིས་ཞབས་དྲུང་ཨོ་སྒྲོན་སོགས་བསླད་པས་ངེད་དེ་གར་བསྡད་ན་རང་ལ་ཅང་མི་འོང་བསམས་ནས། དཱ་བྱིན་ལ་མགོ་བཏགས་པའི་རྨེ་རུ་ཨ་མཆོད་བོས་ནས་དཔེ་མེད་མེད་ཀྱི་ཁས་དྲག་བྱེད་རྩིས་ཀྱི་གཞི་བཏིང་ཀྱང༌།
འཇམ་མགོན་བླ་མས། ལྕགས་ཀྱི་ཐོ་བས་ལྕགས་རྣམས་འཇོམས་ཤིང་བརྡུང༌། ར་ལས་བྱས་པའི་འུར་རྡོ་རང་ལ་གནོད།
།ཅེས་གསུངས་པ་ལྟར། དབོན་རིན་པོ་ཆེའང་ཆབ་གསང་ལ་དགོངས་པ་ཞུ་དགོས་པ་དང༌། གྲྭ་པ་རྣམས་ཀྱང་བྱི་བ་རྫ་མར་ཚུད་པ་ལྟ་བུར་གྱུར་པའི་སྐད་ཆ་སྐྱེལ་བར་མཁྱེན་བརྩེ་ཉི་མ་ཅན་གཉིས་བྱུང་བར།
ངེད་རང་ནི་ཇོ་བོ་ཆེན་པོས། གང་ལ་གནོད་པ་ཡོད་པའི་ས་ཕྱོགས་ལས། །དཔག་ཚད་བརྒྱ་ཡི་ཕ་རོལ་འགྲོ་བར་དགའ། །ཞེས་གསུངས་པ་ལྟར་ཤིན་ཏུ་ལེགས་པས་ཁོ་པ་གང་འདོད་བྱེད་ཆུག་ཅེས་སྨྲས་ཤིང༌། བློ་གསལ་ལའང་དེ་ཁའི་ཡི་གེ་བསྐུར་བ་ཡིན་ཀྱང༌།
ལམ་འབྲས་གྲོལ་བསྟུན་དུ་ཆུ་ཚན་ལ་སླེབས་ཐོག་རྡོར་བྲག་ནས་ཆབ་ནག་རི་བོ་དགའ་ལྡན་པའི་མཁན་པོ་རྒྱལ་སྐོར་དཔོན་སློབ་བསྙེན་རྫོགས་ལ་ཕེབ་པས་ལས་སློབ་ཏུ་འཕྲལ་རང་དུ་འོང་དགོས་ཚུལ་ཕེབ་ལམ་ཤད་ནས་འོང༌།
རྡོར་བྲག་ཏུའང་ལས་གྲྭར་གྱི་སློབ་དཔོན་ཞུས་སྐབས་རྒྱུ་མཚན་གསོལ་བར་བླ་མའི་གདན་ས་ཉམས་འགྲོ་བ་འདུག་

གཤིས་ཅིས་ཀྱང་ཞུ་དགོས་བསླབ་དོན་ནན་ཆེས་པ་དང༌། སྡེ་པ་བཀའ་བློན་བུ་ཆུང་ལགས་དང༌། གཞན་ཡང་ཁེ་དར་སོགས་ཀྱིས་ཀྱང་ཞུ་དགོས་ཨུ་ཚུགས་གནང་བར་ལྷ་སར་ཕྱིན། ཞུ་རྟེན་གོང་སྨོས་སྡེ་པ་རྣམས་དང༌། སྡེ་པ་ལུམ་པ་ནས།
ལྷག་པར་སྡེ་པ་ཟུར་ཁང་པ་སྐུ་མཆེད་ནས་ཐུགས་ཁུར་ཆེ་བཞེས་ཀྱི་བསྡུ་བ་གནང་ནས་དར་ཁ་གང་དང་དངུལ་ཞོ་གང་གི་ཞུ་རྟེན་ཡང་མ་དགོས། སྒྲུབ་མཆོད་དང་ཕྱག་ལེན་དགོངས་ཆེ་ཚུལ་གྱི་ཞུ་ཚིག་ཐེམ་པ་འབུལ་བ་གནང་ཞིང༌།
མགྲོན་གཉེར་སྐྱིད་སྦུགས་ནས་ཀྱིས་གནང༌། ཚར་ཆེན་ཡབ་སྲས་ཀྱི་ཐུགས་བསྐྱེད་སྨོན་ལམ་གྱི་མཐུ་ལས་རྒྱལ་པོའང་ཐུགས་ཡིད་ཆེས་ཤིང་བཀའ་འདྲི་གནང་བའང་ལན་ཕུལ་བས་ཐུགས་ལ་འཐད་པ་བྱུང༌།
ལན་བཞིའི་བར་འབོད་པ་གནང་བས་ཐུགས་མཉེས་པར་གྱུར་ནས། དཱ་བྱིན་ལའང་དེ་ཁའི་བསེད་བཀྲོལ་གནང༌། བཀའ་ཤོག་ཀྱང་ས་བོན་འབུལ་མ་དགོས་པར་གཙང་རྒྱག་གནང་ནས་སྣེ་གདོང་རྫོང་ནས་འཕྲལ་རང་དུ་སྤྲོད་དགོས་པའི་རྒྱ་མ་གནང་ཞིང༌།
དེ་མཐུན། དཱ་བྱིན་རང་ནས་ཀྱང་སྣེ་གདོང་རྫོང་དཔོན་ལ་དོ་ཁུར་དགོས་ཚུལ་གྱི་ཕྱག་ཐམ་གནང༌། ལྷ་སར་འདོད་ཡོན་ནི་བསམ་མི་ཁྱབ་པ་བྱུང༌། འདི་སྐབས་དགའ་རབ་དབང་ཕྱུག་གི་རྗེས་འབྲང་ཁ་ཅིག་ནས།
དེང་སང་གི་དུས་རྒྱལ་བུའི་དྲུང་དང་དཱ་བྱིན་གཉིས་དབྱེར་མེད་ཡིན་པས་གཡུལ་ངོ་མི་ལྡོག་ཅེས་གནང་མི་བྱུང་འདུག་ཀྱང་འཕྲལ་དུ་ལྡོག་འཕྲལ། བློ་གསལ་བློ་ལྡན་གཉིས་ཀྱིས་བཀའ་ཤོག་སྒྲོགས་སར་ཕྱིན།
སྣེ་གདོང་རྫོང་དཔོན་རྟ་ར་མདོ་ནས་ཀྱིས་ཚོགས་སུ་སྒྲོགས་པ་གནང་བས་གཉན་ཡོད་མཆོད་པའི་སྟོན་པ་དྲུག་ལྟར་གྱུར། དེ་ནས་ངེད་རང་གི་རྩིས་ལེན་སར་ཕྱིན་པས་ཡུལ་མི་རྣམས་ཀྱང་དགའ་སྤྲོ་ཐོབ་ཅིང་ཐམས་

ཅད་བློ་མལ་དུ་ཚུད་པར་གྱུར། ཆོས་སྡེ་ནས་སེར་སྦྲེང་མཛད། དེར་ཆོག་མང་བར་བསྡད། དེ་དུས་རྗེ་དྲུང་ལོ་ཙཱ་བ་རྨོར་དུ་འབྱོར་བས་དགེ་སློང་ཆོས་འབྱོར་བང་ཕྱིན་ལ་འབྱོར་བ་ལྟར་འོང༌། ཆོས་འཁོར་གནས་པ་རབ་འབྱམས་པ་ཀུན་དགའ་བསམ་གཏན་སོགས་གཅིག་གཉིས་དང༌།
དགེ་སློང་ཚུལ་ཁྲིམས་རྒྱ་མཚོ་ལགས་ཀྱང་ཡོད། རྗེ་དྲུང་ལ་གསང་བ་འདུས་པ་འཇམ་དཔལ་རྡོ་རྗེའི་རས་བྲིས་ཀྱི་དཀྱིལ་འཁོར་དུ། སྨིན་བྱེད་སྔོན་དུ་འགྲོ་བའི་སྒོ་ནས།
ཞལ་སྒྲུབ་དུས། བསྙེན་དུས། ལས་སྤོར་སོགས་དང༌། ཁྱད་པར་གསང་སྒྲུབ་ཀྱི་རྗེས་གནང་སྔོན་དུ་འགྲོ་བས། དཔལ་མགོན་ཆེན་པོའི་ཚེ་ཁྲིད་གུར་ཁང་མ་དང༌། གསང་ཁྲིད་ཤིན་ཏུ་སྨིན་པ་སོགས་མང་བར་བྱས།
གོས་ཆེན། རྒྱ་སྦུགས། ཏིང་བདུན་ཚར་སོགས་ཆོས་ཡོན་མང་བར་བྱུང༌། འདི་ལོ་ས་ག་ཟླ་བའི་ཉེར་གཉིས་རྣལ་འབྱོར་དབང་ཕྱུག་གི་རྟོགས་པ་བརྙེས་པའི་དུས་ནས་འཆི་མེད་བདུད་རྩི་རིལ་བུའི་སྒྲུབ་པ་རྗེ་བླ་མའི་ཕྱག་ལེན་འཁྲུལ་མེད་ལྟར་རུང་བར་བགྱིས།
འདིའི་སྨན་གྱི་སྦྱིན་བདག་སྡེ་པ་ཟུར་ཁང་པ། བློ་མཁར་ནས། རམ་པ་ཁང་གསར་བ། འོར་སྟོད་པ། ཨ་ལག་དཔལ་སྒྲོན། ལྐོག་ནས་ཆོས་མཛད་དོན་གྲུབ་རྣམས་ཀྱིས་མཛད་པའི་གེགས་མེད་དུ་བསྒྲུབས།
སྦྱིན་བདག་སོ་སོར་སྐུ་སྐལ་ཀྱང་རྒྱས་པར་ཕུལ། ཤེལ་གྲོང་གསང་སྔགས་གླིང་དགོན་པར་ཨེམ་ཆི་ཀུན་དགའ་བསྟན་འཕེལ་གྱི་ལམ་འབྲས་གཙོ་བསྡུས་ཀྱི་སྐུ་བརྙན་བཞེངས་པར་གཟུངས་འབུལ་རབ་གནས་ལ་ཕྱིན།
གཟུངས་རུང་བར་ཕུལ་ཞིང༌། ཀྱེ་རྡོར་ལ་བརྟེན་པའི་རབ་གནས་ཉིན་གང་མ། ཞི་བའི་སྦྱིན་སྲེག་དང་བཅས་རྒྱས་

པར་བསྒྲུབས། དེ་འཁོར་འཕྲལ་གྲྭ་ཕྱི་ཚོང་འདུས་ཚོགས་སུ་གཙང་ཁང་གི་ཐོག་ཏུ་དབུ་མཛད་ཀུན་ལྡན་དང༌། མ་ཆེན་རྒྱལ་མཚན་བཟང་པོ་ཅན་གྱིས་ཁུར་འཁུར་བའི་གསེར་ཟངས་ཀྱི་གཉྫི་ར་ཆེ་བར་བཞེངས་པའི་གཟུངས་རབ་གནས་ལ་འོང་དགོས་ཚུལ་ལྟར་ཕྱིན།
གཟུངས་སོགས་རུང་བར་ཕུལ་ཞིང༌། མཁན་པོ་བཀྲ་ཤིས་དཔལ་ལྡན་ཚོགས་པ་དང་བཅས་ངེད་རང་གིས་རྡོ་རྗེ་སློབ་དཔོན་བགྱིས་པའི་ཀྱེ་རྡོར་ལ་བརྟེན་པའི་རབ་གནས་རྒྱས་པ་གཙུག་ལག་ཁང་གི་སྟེང་དུ་གུར་ཕུབ་ནས་བགྱིས།
རབ་སྟོན་དང་བསྙེན་བཀུར་ཕུན་སུམ་ཚོགས་པ་བྱུང༌། ཡར་ལམ་གྲྭ་ཐང་དུ་དྲུང་ལགས་གཤེགས་པའི་གསལ་འདེབས་དབང་བསྐུར་ལ་ཕྱིན། མཁན་རིན་པོ་ཆེ་གྲྭ་པ་བརྒྱ་ཙམ་དང་བཅས་ལྷན་དུ་ཀུན་རིག་གི་ཆོ་ག་ལྷོ་སྒོ་དང་འབྲེལ་བ་དང་གསལ་འདེབས་དབང་བསྐུར་གང་རྒྱས་བྱས་ནས་གྲའི་ལྕེ་བདེའི་ཕུའི་ཀྲེ་བའི་ནང་དུ་ཚེ་རྟའི་དབང་བྱས།
ཞག་གཅིག་བསྡད་ནས་མར་ཞོར་རྒྱལ་གླིང་ཚོགས་སུ་རིན་པོ་ཆེ་བྱམས་པ་ཚུལ་ཁྲིམས་ཀྱི་ཤག་ཏུ་བོས་ནས་གུང་ཚིགས་བྱས།
གྲྭ་པ་ཇ་རྒྱུག་བྱེད་མི་མང་བར་བྱུང༌། དེ་ནུབ་ལྷ་རྩེར་བསྡད་ནས་རང་གནས་སུ་འབྱོར། ཟླ་བ་ལྔ་པ་ནས་གླིང་སྨད་ཞབས་དྲུང་ཀུན་དགའ་འབྱུང་གནས།
རྣམ་སེར་དྲུང་ཆེན་ངག་དབང་དངོས་གྲུབ། ར་བ་སྨད་པ་དཔོན་སློབ་བློ་གསལ་བསྟན་འཛིན། དགེ་སློང་ཚུལ་ཁྲིམས་རྒྱ་མཚོ་ལགས། ཆོས་འཁོར་གནས་རབ་འབྱམས་པ་ཀུན་དགའ་བསམ་གཏན་ཅན་གསུམ།
རྒྱ་མ་སྐུ་སྐྱེ་ལགས་སོགས་གསུམ། ཤིང་མང་བ་བཀའ་བཅུ་ཀུན་དགའ་བསམ་འགྲུབ། བསམ་ཡས་རབ་བྱུང་པ་མཐུ་སྟོབས་རྒྱ་མཚོ་ལགས་སོགས་དྲུག །རྣམ་སེར་རབ་འབྱམས་པ་ཚུལ་ཁྲིམས་དང༌། དབུ་མཛད་

ངག་དབང་དར་རྒྱས། བྱེ་རྫིང་ཚོགས་པ་ཀུན་བཟང་རྡོ་རྗེ་དང༌། དགེ་སློང་བསྟན་པ། ཞི་བ་དགེ་སློང་རྣམ་རྒྱལ། ངག་དབང་ཕུན་ཚོགས་སོགས་ལྔ། གཉུག་མར་གནས་པ་ཡོངས་རྫོགས། སྙེ་ཐང་བྲག་སྣ་བ་ཁ་ཤས། སྒྲུབ་སྡེ་པ་བདུན།
ར་བ་སྨད་པ་གསུམ་བཅས་ཁྱོན་བདུན་ཅུ་རྩ་འདྲེན་སྐོར་ལ་གསུང་ངག་སློབ་བཤད་ཤིན་ཏུ་སྨིན་པ་སོ་སོའི་བྱིན་རླབས་སྨིན་བྱེད་ཐད་སོར་སྦྱར་བ་རྣལ་འབྱོར་མའི་ཤར་ཁྲིད་བྱིན་རླབས་བཅས་ཕུལ།
དགེ་སློང་ཚུལ་རྒྱ་མ་ལགས་ཀྱིས་སིལ་སྙན་ལེགས་པ་སོགས་སོ་སོ་ནས་ཆོས་ཡོན་རྒྱས་པར་བྱུང༌། དེ་ཀའི་ཟླ་བ་དྲུག་པའི་མཇུག་ནས་མི་བདེ་བའི་མགོ་ཚུགས་དཔུང་འདེགས་ཀྱི་བརྡ་འགྲིམས་སོགས་ཟིང་ལོང་ཤིན་ཏུ་ཆེ་བའི་ངང་ནས་སྦྱོང་མཁར་བ་ཟླ་བ་བཅུ་པའི་ནང་དུ་ལྷ་སར་འབྱོར།
བཅུ་གཅིག་པའི་ཚེས་གཅིག་ལ་པོ་ཊ་ལ་དང༌། གཉིས་ལ་ལྷ་ས་རྩིས་བླངས། རྒྱལ་པོ་བཀྲོངས། ཁོ་པ་ཚོས་ཁྲོམ་གཟིགས་ཁང་བཟུང༌།
དེ་ནས་སོ་སོའི་ལྷ་སྡེ་མི་སྡེ་ཐམས་ཅད་འཕྲལ་དུ་མཇལ་ཁར་འོང་དགོས་པའི་བརྡ་འགྲིམས་བྱུང་བ་ལྟར་རེ་ཞིག་མཇལ་ཁར་བློ་གསལ་དགེ་སློང་ལགས་བཅས་ཕེབ་པར་གང་ཡིན་མེད་པའི་རྒྱ་མཚོར་རྡོ་བསྐྱུར་ལྟ་བུ་འདུག་ཟེར་བས་རེ་ཞིག་མ་ཕྱིན།
བཅུ་གཅིག་པའི་ཉི་ཤུ་གསུམ་ལ་ངེད་རང་དགེ་སློང་བློ་ལྡན་བཅས་ཀྱི་དཔོན་ཁག་ལྔ་སོ་སོར་མཇལ། སྔ་སོར་རྒྱལ་པོའི་དུས་གྲྭ་ཚང་ཁག་རྙིང་གྲྭ་བཅས་ལ་ལས་སྦྱོར་ཚ་དྲག་དགོས་པའི་བཀའ་ཤོག་བཀྲམ།
བསྡེ་བས་སུ་བཀྲ་ཤིས་ཆོས་སྡེར་ཡང་ཚ་ནན་གྱི་བཀའ་ཤོག་བྱུང་བར་རང་རེར་དེ་འདྲའི་ལག་ལེན་མེད་པར་མ་ཟད། ཤེས་ཀྱང་མི་འགབ་པས་བཀའ་

འགྱུར་དང་བསྐང་གསོ་སོགས་བྱས་པ་འགབ་ཅེས་རྨོར་ནས་ཡི་གེ་བསྐུར་བ་བཀའ་ཤོག་རྣམས་རྩད་གཅོད་དམ་པར་འདུག་གཤིས་སྔོན་རྒྱུ་མཚན་བཏང་ན་དགའ་བསམ་སོ་སོར་རྒྱུ་མཚན་བྱས་པར་གང་ཡང་མི་འོང༌། ད་ནས་དེ་འདྲའི་རིགས་མ་བྱེད་ཙམ་ལས་ལེགས་ཉེས་མ་བྱུང༌།
བཀའ་ཤོག་ཏུ་ཆོས་འཕེལ་དམིགས་བསལ་ཡོད་སྟབས་ཆོས་འཕེལ་ནས་བཀའ་ཤོག་ངོ་བོ་དང་མི་དོ་ཆོད་འོང་དགོས་ཚུལ་བྱུང་བར་འཕྲལ་དུ་བཏང་བའི་གེ་རེ་ཆོས་མཛད་ལགས་གཉེར་པར་སོང་གཤིས་ཕེབ་བྱུང༌།
སྐོར་ཡང་མང་དུ་བྱས་མཐར་ཚེས་བཅུའི་ཞོགས་པ་ངེད་རང་སོག་པོར་རྩིས་སྤྲད་པའི་འཛིན་འཆགས་བྱས་ཤིང་གཉེར་པའང་མཉམ་དུ་ཟིན་པར་ཆུ་ཆགས་ཡང་ཡང་བརྒྱབས་སོང་ཀྱང་ཚིག་ཁ་མ་ཐལ་གཤིས་རེ་ཞིག་སོག་པོ་རེར་རྩིས་སྤྲད་པའི་དམ་རྩི་ཆེ་བར་བྱུང༌།
བློ་གསལ་རྨོར་དུ་ཡོད་པའང་འཕྲལ་དུ་ལྷ་སར་སླེབས། ཐམས་ཅད་ནས་སྐུ་རིམ་སྨར་བ་དང༌། མཁྱེན་རབ། བློ་མཁར་ནས། ལགས་འོར་སྟོད།
ཆོས་མཛད་དོན་གྲུབ་སོགས་ཀྱིས་ཀྱང་བསྡུ་ཆ་མཛད་པའི་སྐུ་རིམ་སྨར་བ་བྱུང་འདུག །བློ་གསལ་གྲུལ་ཐུབ་གྲགས་པའི་སྡེ་སྲིད་སྐུ་ཞབས་སུ་སྡེ་པ་མདོ་མཁར་ནས་ཀྱིས་ཞུ་བ་གནང་ཞིང༌། སོག་པོར་དགེ་སློང་ནམ་མཁའ་རྒྱལ་མཚན་གྱིས་ཐབས་འཁྲུལ་སྣ་ཚོགས་བྱས་པ་དང༌།
ཕ་བླ་མ་ཚར་པ་ཆེན་པོའི་ཆོས་སྲུང་རྣམས་ཀྱི་ཐུགས་རྗེས་དགོན་པ་རྣམས་སུའང་སོག་པོའི་བསུན་གཙེར་མེད་པའི་སྟེང་ཟླ་གཅིག་ཞག་བཞི་ཐོག་ནས་སྟག་རྩེ་སྐུ་ཚབ།
དགེ་སློང་ནམ་མཁའ་རྒྱལ་མཚན་བློ་གསལ་བཅས་པས་ཕྱིང་གུར་ནང་ནས་ཐོན་ནས་སླེབས་འཕྲལ་ལེགས་སོ་བྱེད་མིའང་ཤིན་ཏུ་མང་བར་བྱུང་

ཞིང༌། སྡེ་པ་ལུམ་པ་ནས་ལ་ཚེ་རྟ་བརྒྱ་རྩ་ཕུལ། སྔ་སོར་ལྷ་སར་སླེབས་གདོང་བཅོ་བརྒྱད་རྗེ་དབོན་རིན་པོ་ཆེ་དང་མཇལ། གསུང་གླེང་བག་ཕེབ་པ་བྱུང་ཞིང་སང་ཉིན་ནས་ཉིན་རེ་བཞིན་མཇལ་དགོས་འདུག་གནང་བྱུང་ཀྱང་ངེད་སོག་པོས་གཙེས་པས་མཇལ་མ་ཐུབ།
དེ་ནས་རང་གནས་རྨོར་དུ་འབྱོར། ཡས་མས་ཐམས་ཅད་ནས་འཕྲད་མི་ཤིན་ཏུ་མང་བར་བྱུང༌། དེ་ནས་ཡར་ཀླུངས་སུ་བཏེག །ར་བ་སྨད་དུ་ཇ་སྟིར་དང་ཁ་བཅས་གྲྭ་པ་བགྲེས་གཞོན་ཕལ་ཆེར་གྱིས་བྱུང༌།
སང་ནུབ་ཆོས་འཁོར་གནས་སུ་བསྡད། ལེགས་སོ་གནང་མི་ཤིན་ཏུ་མང་བ་དང༌། ཚོང་འདུས་སུ་ནང་སོ་མཇལ་དཔལ་གྱི་ནང་དུ་བསྡད། གྲྭ་པ་ཕལ་ཆེར་ཕེབ། བགྲེས་པ་རྣམས་སྤྱན་ཆབ་ཀྱང་གནང༌།
བཀའ་ཕུན་ཚོགས་གྲགས་པ་སོགས་སྒྲུབ་སྡེ་བའང་མང་བར་ཕེབ། ཤིན་ཏུ་དགྱེས་པའི་ལེགས་སོ་གནང་མི་མང་པོ་བྱུང༌། དེ་ནས་བྱ་སར་ཞག་གཅིག་བསྡད་ནས་ཆོས་སྡེར་སླེབ། སེར་སྦྲེང་ཆིབས་བསུ་སོགས་མི་འགབ་ཞུས་ཏེ་རེ་ཞིག་པར་སྟིར་ཇ་སོགས་གནང༌།
འདུ་ཁང་དུ་སྤྱི་ཚོགས་ནས་སྒྲོལ་དཀར་ལ་བརྟེན་པའི་བརྟན་བཞུགས་སྟོན་མོ་གོས་བེར་སོགས་འབུལ་བ་ཟབ་རྒྱས་དང༌། ཤིང་མང་དཔོན་སློབ་དམ་ཆོས་ཀུན་བཟང་གྲྭ་པ་གཉིས་བཅས་ལེགས་སོ་རྒྱས་པ།
སྤྱི་སོ་ནས་དགེ་སློང་ནམ་མཁའ་རྒྱལ་མཚན་ལ་དྲིན་གཟོར་སྟོན་མོའི་ཐོག་གོས་ཆེན་གྱི་སྣམ་སྦྱར་གཅིག་ཕུལ་སོང༌། ད་ཆ་ཐོག་མར་རྨེ་རུ་བའི་ལག་ནས་དགོན་པ་བླངས།
འདི་ལོ་སྲོག་དང་བདོས་པས་དགོན་པ་ཉེན་དང་བྲལ་བར་བྱས་པས། བསྟན་པར་བྱ་བའང་དེ་ཙམ་ཡིན། དགོངས་ཁྲོལ་ཞུས་པར་རེ་ཞིག་འཁུར་ལེན་

དགོས་ཚུལ་བྱུང་ཀྱང༌། ཟླ་བོ་གཉིས་ནས་ད་ཆ་དེ་ཙམ་རང་དགའ་བས་དགོངས་པ་ཞུ་དགོས་ཚུལ་ལྟར་གཞུང་སར་ཞུ་ཡིག་ཕུལ་བས། སྡེ་པ་ལུམ་པ་ནས་ཀྱིས་ཀྱང་རེ་ཞིག་འཁུར་ལེན་དགོས་ཚུལ་ཕྱག་བྲིས་ནན་ཆགས་གནང་བྱུང་ཀྱང༌།
ཡང་བསྐྱར་འུ་ཐུག་གི་ཞུ་ཡིག་ཕུལ་བས་དགོངས་པ་ཁྲོལ། གྲྭ་དམངས་རྣམས་ལའང་དེ་ཀའི་རྒྱུ་མཚན་ཕུལ་བས་ཐུགས་གཟུར་གནས་རྣམས་ནི་ཤིན་ཏུ་གནང་འདུག །ཚོགས་སུའང་སྤྱི་དང་ཁྱད་པར་ཚར་ཆེན་ཡབ་སྲས་ཀྱི་བསྟན་པ་ལ་ཐུགས་ཁུར་ཆེ་བཞེས་དགོས་པའི་ཚོགས་གཏམ་རྒྱས་པར་ཕུལ།
བློའང་ཤིན་ཏུ་འཁོལ་བར་བྱུང༌། བློ་གསལ་ཡང་སླེབས་པས་རྡོ་རྗེ་འཆང་མཁྱེན་རབ་བྱམས་པ་ངག་དབང་ལྷུན་གྲུབ་ཀྱི་སྐུ་དྲིན་བསབ་ཕྱིར་ཟླ་བ་བྱུང་ངོ་ཅོག་གི་གནམ་གང་ལ་མང་ཇ་ཆད་མེད་དང༌།
བརྒྱ་མཆོད་ཀྱི་ཐེབས་ནས་སྤུངས་འཕྱར་མ་ལྕགས་འབོ་ཆེན་མོའི་བརྒྱ་དང་བརྒྱད། བླ་མ་ལྷ་ཁང་དུ་བླ་མཆོད་ཀྱི་ཐེབས་བཅས་སྦྱར། རིམ་གྲོ་ཇ་ཐུག་བརྒྱད་ཙམ་ཞུས།
སྤྱི་སོ་ནས་དྲིན་གཟོར་སྟོན་པ། འཇམ་དབྱངས། རྡོར་སེམས་བཅས་ཀྱི་གསེར་སྐུ་ཆེ་ལེགས་གསུམ། རྒྱ་སྦུགས་ཆེ་ལེགས་སྐྱོན་མེད། ཀརྨ་གན་དྲིལ་སྐྱོན་མེད་ཆ་འགྲིགས་ཤུབ་བཅས།
ཁྲབ་རྨོག་ཆ་ཚང༌། བྱེ་ལྟང༌། སྣམ་རས་སོགས་བྱུང༌། མང་ཇའི་ཐོག་ལྟང་རྩེ་མ་གཏོགས་ཆ་ཚང་ཚོགས་གཤམ་དུ་ཕུལ། དེའི་སྟེང་དུ་དྲིལ་རས་གཏོས་ཆེ་བ། བསྔོ་རྟེན་གྱི་གྲི། གའུ། དཀར་ཡོལ། སྐུ་འདྲ་སོགས་མང་བ་འགྱེད་དུ་ཕུལ།
དེ་ནས་ཐོན་གདོང་གྲྭ་དམངས་ཐམས་ཅད་ཐུགས་འཕྲེང་བའི་སྤྱན་ཆབ་གཡོ་བ་དང་བཅས་སྐྱེལ་བར་ཕེབ། དབོན་རིན་པོ་ཆེ་བླ་གཡེལ་མཐིལ་ན་བྱིས་པ་ཆུང་ངུ་

ལྟར་བཤུམ་གྱིན་སྐྱེལ་བར་ཕེབ་བྱུང༌། ངེད་རང་ཀྱང་འཛིན་བདག་བགྱིས་པའི་དགོན་པ་ཐམས་ཅད་ཀྱི་ནང་ནས་འདི་རང་ལ་ཡིད་འགྲོ་བ་ཡོད་པས་འོང་གདོང་སེམས་ཤིན་ཏུ་འཕྲེང་བར་བྱུང༌། གཉེར་པ་སོགས་ཆིབས་སྐྱེལ་བ་ཡང་མང་བར་ཡོད།
བཀྲ་ཤིས་ཟམ་པའི་ཐད་དུ་ཕེབ་པའི་གྲ་པ་རྣམས་ཀྱི་ཁ་བཏགས་ཀྱི་གཡབ་མོ་གནང་བར་རྟ་ཁ་བསྒྱུར་ཐེངས་གསུམ་བྱས། ཚུར་ལམ་བཀྲ་ཤིས་མཐོང་སྨོན་དུ་དཀར་སྤྲོ་ཞབས་ཏོག་རྒྱས་པར་འདུག
།དབོན་དྲུང་སོགས་དེ་ནས་ཕྱིར་ཕེབ། བཀྲ་ཤིས་མཐོང་སྨོན་གྱི་ཆོས་མཛད་དཔོན་གཡོག་དེ་ནུབ་སྒེར་པར་ཕེབ། ཞལ་ངོ་རྣམས་ལ་འཆི་མེད་དཔལ་སྟེར་གྱི་ཚེ་དབང་ཕུལ། དེ་ནས་རིམ་གྱིས་རང་གནས་སུ་འབྱོར།
འདི་ལོ་དུས་སྟབས་ནས་སེམས་མ་བདེ་བ་མ་གཏོགས་ཁ་ཏོན་འཕེལ་བ་བྱུང༌། སྟོན་ཟུར་ཁང་སྡེ་པ་རྡོ་རྗེ་རྣམ་རྒྱལ་ལ་མཁའ་སྤྱོད་མའི་བྱིན་རླབས་སྔོན་དུ་འགྲོ་བའི་ཉམས་ཁྲིད་ཞལ་ཤེས་གསུམ་གྱིས་བརྒྱན་པ།
ཆོས་ཉིད་དངོས་སྟོན་གྱི་བྱིན་རླབས། རྩ་དབུ་མ་ཆེ་བའི་ཁྲིད་བཅས་ཕུལ། དེ་ནས་སྡེ་པ་ཀུན་དགའ་དཔལ་འབྱོར་ལའང་བྱིན་རླབས་ཤར་ཁྲིད་རྒྱས་པར་ཕུལ། འདི་ལོ་སྟོན་མཇུག་ངེད་རང་རོགས་བཅས་གྲོས་བྱས་པས་ཚོགས་གསོག་སྒྲིབ་སྦྱོང་བཅས་ར་བ་སྨད་པ།
གཞི་བ། གསང་སྔགས་གླིང་པ། རབ་བརྟན་གྱི་བཙུན་མ། རྨོར་པ་བཅས་ཁྱོན་ཉིས་བརྒྱར་ཉེ་བར་དགོངས་རྫོགས་བྱས་པའི་སང་ཉིན་འཁྱོངས། ཕེབ་གདོང་མང་ཇ་བཞེས་ཐུག་གཉིས་བཅས་དང༌།
དངོས་གཞིའི་ཉིན་ཚར་དུས་གཉིས་སྐུ་ཡོན་ཟབ་རྒྱས་བཅས་ཞུས་པ་འདི་ནས་ལོ་བསྟར་མ་ཆད་པར་ཞུས། ལོ་སྔོན་མ་ར་བ་སྨད། ཆོས་

འཁོར་གནས། གྲྭ་ཕྱི་ཚོགས། བྱམས་གླིང་སྒྲུབ་སྡེ་རྣམས་སུའང་ས་བསྟན་གྱི་རིམ་གྲོར་མང་ཇ་གཉིས་རེ། བསྔོ་རྟེན་བཅས་ཞུས། འདི་ལོ་སྔ་རྟིང་ཚོར་རྩ་ཚིག་དགེ་ལུགས་མ་གཏོགས་གྲུབ་མཐའ་གཞན་ཐམས་ཅད་ལ་མང་འགྱེད་ལྟ་ཅི།
ཞབས་ཏོག་གི་རིགས་ཆེ་ཕྲ་གང་ཡང་བྱེད་པ་མེད་པ་དང༌། རྙིང་མ་མིང་བསྒྲགས་ས་མེད་པ་སོགས་ཡིད་ཤིན་ཏུ་ཕམ་པར་བྱུང༌། ངེད་རང་ཁྲི་མོན་ནས་གེགས་མེད་དུ་ཐོན་པས་ས་ལུགས་གཞན་མ་ལའང་ཅུང་ཞིག་ཕན་པར་བྱུང་སྟེ།
སྡིག་ཅན་ཚོའི་ལག་ཏུ་ཚུད་ཕྱིན་ཐར་པ་བླ་མ་བདག་ཙམ་དུ་ཟད་དོ། །སྨྲས་པ། ཡོངས་གདུག་པ་འདབ་ཆགས་ཤྭ་ནའི་ལོ། །ཁོ་དགའ་རབ་དབང་ཕྱུག་སྟོབས་རྒྱས་པས། །རྟེན་ཁྱད་འཕགས་རྣམས་ལ་བཟང་བཙོན་བཅོལ།
།སྐྱབས་གུ་རུའི་ཚོགས་ལ་གཡུལ་ལས་བྱས། །མི་ཆེ་ཆེ་ཐམས་ཅད་ཏིལ་བཞིན་འཚིར། །དགོན་མང་པོ་མིང་གི་ལྷག་མར་བཏང༌། །ཁོང་དུད་འགྲོའང་ཡིད་འབྱུང་མཆི་མ་དཀུ། །སེམས་མེད་ཀྱི་བེམས་པོ་རྣམས་ཀྱང་འགུལ།
།ཁོ་ལོག་སྨོན་གྱི་ལས་ཤུགས་བཙན་པ་དང༌། །བསྟན་སྤྱི་སྒེར་གྱི་བྱུར་ཆག་ལངས་པའི་སྟབས། །ལར་བདེ་བའི་གནས་སྐབས་མ་མཆིས་ཀྱང༌། །རང་སྐལ་གྱི་བསོད་ནམས་མི་དམན་པ། །དགྲ་འཆི་བདག་ཁ་ནས་དེའུ་ཐར།
།ལར་དེ་འདྲའི་གནས་སྐབས་བསམ་ཙ་ན། །སྡང་དགྲ་བོ་ཡང་མིག་ནས་མཆི་མ་འཆོར། །སྐྱབས་དཀོན་མཆོག་གསུམ་གྱི་བཀའ་དྲིན་ལས། །དུས་ད་ལྟ་སྐྱིད་པའི་ཉི་མ་ཤར། །ཕ་གཅིག་ཆོག་རྒྱལ་པོ་ཚར་པ་རྗེ།
།ཁྱེད་བསམ་ཞིང་སྙིང་ནས་གསོལ་འདེབས་ཀྱི། །དུས་བྱང་ཆུབ་སྙིང་པོ་མ་ཐོབ་བར། །ཐུགས་བརྩེ་བའི་ལྕགས་ཀྱུས་གཟུང་དུ་གསོལ། །དེ་དག་གི་སྔ་ཕྱི་ཐམས་ཅད་དུ་གཞུང་གི་ཆེ་གཉན་

ཐམས་ཅད་ངེད་རང་ལ་དད་མོས་གནང་བའི་སྟབས་ཀྱིས་ས་དགོན་ཐམས་ཅད་ལ་ཕན་གང་ཐོགས་བྱེད་ཁུལ་བྱས། ཆོས་འཁོར་གནས་རབ་འབྱམས་པ་ཡར་འཕེལ་སོགས་མི་བཅུ་གཅིག་ལ་བདེ་མཆོག་གི་དབང་དང༌། ནཱ་རོ་མཁའ་སྤྱོད་མའི་བྱིན་རླབས་དང་ཁྲིད།
གཞན་ཡང་འདོད་ཆོས་མང་དུ་ཕུལ། ཕྲན་སྒོ་དགའ་ལྡན་གླིང་གཞིས་ཀར་སྡེ་པ་ཟུར་ཁང་པའི་བཀའ་འགྱུར་ལ་ཚོམས་ཆེན་དུ་གཞི་བའི་གྲྭ་པ་བཞི་བཅུ་སྐོར་དང་ལྷན་དུ་ཀུན་རིག་ལ་བརྟེན་པའི་རབ་གནས་ཉིན་གང་མ་རྒྱས་པ།
ཞི་བའི་སྦྱིན་བསྲེག་དང་བཅས་པ་བྱས། གཞི་པ་གྲྭ་ཚང་ནས་འདུ་ཁང་དུ་འབོད་པ་མཛད། སྒྲོལ་མ་མཎྜལ་བཞི་དང་འབྲེལ་བའི་བརྟན་བཞུགས་རྒྱས་པར་བྱུང་ཞིང༌། སྤྱི་སྒེར་ཐམས་ཅད་ནས་ཟབ་ཟབ་དཔེ་མེད་གནང༌།
སྡེ་པ་ཟུར་ཁང་ནས་ཀྱང་རབ་སྟོན་འབུལ་བ་རྒྱ་ནག་གི་དགང་བླུག་སོགས་དཔག་མེད་སྩལ། རྡོ་རྗེ་ཤུགས་ལྡན་རྩལ་ལ་ཕྲིན་བཅོལ་དང་དམོད་ནས་ཕུལ་བས་དགྱེས་བཞིན་དུ་སྲུང་མར་ཞལ་གྱིས་བཞེས།
ཁ་རེག་ནས་ཐེག་མཆོག་གླིང་དབོན་སློབ་སྐུ་མཆེད་ཕེབ། པདྨ་དབང་དྲག་ལགས་ཀྱིས་གནས་བཅུའི་རྟོགས་བརྗོད་ཀྱི་སྐུ་ཐང་གྲྭ་མཚུངས་བཅུ་གཅིག་ཁ་གསར་རི་མོ་དང་གོང་གཤམ་སོགས་སྤུས་ལེགས་དང༌།
ཆོས་རྗེ་གཅུང་གིས་ཡབ་ཀྱི་བྱང་ཆོག་རྟེན་སོགས་དཔང་ས་མཐོ་བ་གནང༌། ས་ཕག་ལོ་གསར་པ་རང་ལོ་རེ་དྲུག་པའི་ནང་དུ་རིན་ཆེན་སྤུངས་པའི་དཔོན་སློབ། འཇམ་དབྱངས་བྱང་པ། བསླབ་བཏུས། ཆོས་འབྱུང་བརྒྱ་རྩ་སོགས་ལུང་དཀོན་པ་མང་པོ་དང་རྗེས་གནང་རིགས་ཀྱང་མང་བར་ཕུལ།
གསང་ཕུར་མང་ཇ་སྔར་རྒྱུན་ལྟར་ལོ་སྔོན་མའི་ནང་དུ་ཤིང་མང་ནས་

ཆོས་ལྡན་ཅན་གཉིས་གནང་བའི་གཟིམས་ཆུང་གསར་རྒྱག་སོགས་ལ་རབ་གནས་དང་བཅས་ཅིས་ཀྱང་འོང་དགོས་ཚུལ་བྱུང་ཀྱང་སྟབས་མ་འགྲིགས་པས་འགྲོ་མ་ཐུབ་པ་ནས། འདི་ལོ་བཀའ་བཅུ་ཀུན་དགའ་སངས་རྒྱས་དང༌། བསྟན་འཛིན་ཡར་འཕེལ་གཉིས་ཆེད་གཏད་དུ་གཏང་བྱུང་བས་ཚག་གུར་ལ་ཚེ་དབང་ཞིག་ལ་ཕྱིན་པ།
ལྷ་ས་ནས་སྡེ་པ་བཀའ་བློན་ལུམ་པ་ནས་ཀྱིས་རིབ་ཙམ་འོང་དགོས་ཚུལ་གནང་བ་ལྟར་ཕྱིན། ཞག་གསུམ་བསྡད། སྡེ་པ་བཀའ་བློན།
སྡེ་པ་ཁྲུས་ཕུ་ནས་ཡབ། སྡེ་པ་བྱིངས་ནས་སོགས་ལ་ཚེ་དབང་འཆི་མེད་དཔལ་སྟེར། རྟ་མགྲིན་གྱི་བྱིན་རླབས་སོགས་ཕུལ། མར་ལམ་སྣོན་གཞིས་ཀར་ཡང་ཚེ་རྟའི་དབང་སོགས་གྲུབ། འཁོར་འཕྲལ་ལྷོ་བྲག་ལ་འགྲོ་བའི་གྲབས་བགྱིས་ནས་ཉི་ཤུ་གསུམ་ལ་བཏེག
།འདི་ལོ་དུས་སྟབས་དང་བཅས་བློ་གསལ་འདི་གར་ཁག་ཆེ་བའི་སྡོད་དགོས་བྱུང་སྟབས་ངེད་རང་གི་རོགས་བློ་ལྡན། ཆོས་ལྡན་རྣམས་འཆོས་པ། སྐྱ་བོ་གཉིས་བཅས་དང༌།
ལྷོ་བྲག་གཉིས་བཅས་སུ་ལུམ་གྲུ་གྲངས་པའི་དེ་ནུབ་ར་བ་སྨད་བླ་བྲང་དུ་ཞབས་ཏོག་རྒྱས་པར་བྱུང་ཞིང༌། རིམ་གྱིས་དོལ་བརྒྱུད་ཞག་ལྔ་ཐོག་ཏུ་སླེབས། དཔོན་སློབ་དམ་ཆོས་ཀུན་བཟང་གྲྭ་པ་གསུམ་བཅས་རོང་པ་བར་ཆིབས་བསུར་འབྱོར།
གླིང་ཆེན་གཞིས་ཀར་ཐབ་བསུ་རྒྱས་པར་བཅས་འདུག །དེར་གུང་ཚིགས་གྲུབ། དེ་ནས་དགོན་པར་ཕྱིན། སེར་སྦྲེང་བཅས་བླ་བྲང་དུ་འབྱོར། སྔ་སོར་ཁུར་ལེན་གྱི་སྐབས་གཟིམས་ཆུང་ཞིག་མེད་ན་སྡེ་པ་གདན་འདྲེན་སོགས་མེད་ཐབས་མི་འདུག་པས་ཅིས་ཀྱང་བཟོ་དགོས་བླ་བྲང་ནས་ཤིང་སོགས་ཀྱི་ཐེབས་སྤྲད་པ་ཡིན་ཀྱང་དཔོན་སློབ་བསམ་ཡས་པའི་སྐབས་གནང་མ་

ཐུབ་པས་དམ་ཆོས་ཀུན་བཟང་གི་སྐབས་ལེགས་པར་གྲུབ་པ་བཀོད་པ་ཤིན་ཏུ་ལེགས་པའི་སྡོད་ཉམས་སྤྲོ་བར་འདུག །དེའི་སང་ཉིན་ཐོན་དབང་ཡིན་འདུག་པས་སྔ་སོར་ཕུལ་བའི་ཕྱར་དར་གཉིས་ལ་ཐུག་ལྕགས་རྩེ་གསུམ་ཤིན་ཏུ་ལེགས་པ་མེ་རི་བཀྲོལ་བཅས་ཆེ་ངེས་གཉིས་གསར་བཟོས་བྱས་པ་བསྐྱོན་སོང་བས་བག་དྲོ་བ་ཤིན་ཏུ་ལེགས་པ་བྱུང་ངོ༌།
།ཐོན་དབང་གི་འཚམས་སོགས་གྲྭ་འགྲིགས་པར་བྱུང་བས་དབང་ཀྱང་ངེད་རང་གིས་བྱས་ཤིང༌།
ཁྲོམ་ཤིན་ཏུ་ཆེ་ཞིང་ནམ་མཁའ་འཇམ་པ། ལྷ་མི་ཐམས་ཅད་སྤྲོ་སག་གེ་བར་གྱུར། བཀའ་བཅུ་ཀུན་དགའ་བསམ་འགྲུབ་ཀྱིས་ཐམས་ཅད་མཁྱེན་པ་ཀླུ་སྒྲུབ་རྒྱ་མཚོའི་གསུང་ངག་སློབ་བཤད་ཀྱི་ཁྲིད་ཡིག་ཚང་བར་བྲིས་པ་དངོས་གཙང་བར་བྱུང༌།
དེ་ནས་བཀའ་བཅུ་ཀུན་དགའ་ཤེས་རབ་ཀྱིས་དཀར་སྟེང་དུ་བོས། ཞག་གཉིས་བསྡད། སྒོ་མཐའི་ཁྲོམ་ཤིན་ཏུ་ཆེ་བར་གྲུབ་རྒྱལ་ལུགས་ཀྱི་ཚེ་དབང་རྒྱས་པར་བྱས། ལྷོ་བྲག་པ་དད་ཞེན་ཆེ་བའི་སྟབས་གང་ཕྱིན་སར་ཆར་པ་ཤིན་ཏུ་ཆེ་བ་བབས་པས་ཆར་དཀོན་པའི་སྟབས་དད་པ་ལྷག་པར་འཕེལ།
མར་ལམ་བཀའ་བཅུ་སྦྱིན་པ་དབང་པོས་ས་བཟང་དུ་བོས། ཞག་གཉིས་བསྡད། དེར་ཡང་རྗེན་ལྷ་གྲལ་བའི་ཁྲོམ་ཤིན་ཏུ་ཆེ་བར་གྲུབ་རྒྱལ་ཚེ་དབང་བྱས།
འདིར་ཡང་ཆར་ཆེན་པོ་བབས། འབུལ་བའང་ཤིན་ཏུ་ཚན་ཆེ་བར་བྱུང༌། ཤིང་མང་རང་དུའང་ཁྲོམ་དབང་རྒྱས་པར་བྱས། རྒྱུན་དུ་སྟོད་སྨད་བར་གསུམ་ཐམས་ཅད་ནས་ཉིན་བསྟར་འཕྲད་མི་བར་མ་ཆད་པར་རང་ལ་གང་ཡོད་ཀྱི་ཐོག་ནས་སྤྲུག་སྤྲུག་གསིག་གསིག་བྱུང་བས་རྙེད་པའང་ཤིན་ཏུ་ཆེ་བར་བྱུང༌།
ཤིང་མང་སྤྱི་སོ་ནས་ཀྱང་ཁྲོ་ཆེ་བ་བཅས་འབུལ་བ་བསམ་

གྱིས་མི་ཁྱབ་པ་དང༌། གྲྭ་པ་རྣམས་ཀྱིས་ཀྱང་མར་གཙོ་བོར་གྱུར་པའི་འབུལ་བ་བསམ་གྱིས་མི་ཁྱབ་པར་ཕུལ། སྦྱོང་གར་གྱི་སྟབས་ནས་བཙུན་མ་རྣམས་བསྐུལ་མ་ཐུབ་པས་གཡག་ཁལ་གྲྭ་བསྒྲིགས་པར་འབུལ་མི་མང་དུ་བྱུང་ཞིང་འགའ་རེ་ཉོས་པ་བཅས་མཛོ་གཡག་བཅུ་བཞི་ཙམ་དང༌།
བོང་ཁལ་བརྒྱད་དགུ་བཅས་པར་མར་རྐྱང་ཁལ་བརྒྱ་སྐོར་བྱུང་ཞིང༌། གཞན་ཡང་རས་ཚོས་སོགས་བསམ་གྱིས་མི་ཁྱབ་པ་བཅས་འོང༌། ཚུར་ལམ་གནམ་རྡོ་སོགས་སུའང་འབྲོག་པ་རྣམས་ཀྱིས་ཤ་མར་དཔག་མེད་འབུལ་མི་འདུག
།གྲི་གུར་ཞག་གསུམ་བསྡད་དགོས་བྱུང་ཞིང༌། སྡེ་པ་མདོ་མཁར་ནས་དང༌། ལྷ་ཁང་དང་སྡེ་པ་གྲི་མཛོད་ནས་བཅས་ཀྱིས་སྐུ་འདྲ་གསར་བཞེངས་ལ་གཟུངས་གཞུག་རབ་གནས།
ཚེ་རྟ་སོགས་སོ་སོའི་དགོངས་བཞེད་དང་མཐུན་པར་ཕུལ། རི་བོ་བདེ་ཆེན་པའི་བརྒྱད་གྲྭ་པ་རྣམས་ལའང་སྒྲོལ་མ་དང་སྨེ་བརྩེགས་ཀྱི་རྗེས་གནང་སོགས་བྱས། རྫོང་དཔོན་སོ་སོ་དང་གྲི་མཛོད་ནས་བཅས་ཀྱིས་མར་གཙོ་བོར་གྱུར་པའི་འབུལ་བ་གཏོས་ཆེ་བ་དང༌།
གྲི་གུ་བ་རྣམས་ཀྱིས་ཀྱང་ཤ་མར་སོགས་དཔག་མེད་བྱུང༌། དེ་ནས་དཀར་མོ་གླིང་དུ་ཞག་གཉིས་བསྡད་དགོས་བྱུང་བའི་ཆིབས་དཔོན་ཚོར་ཚེ་རྟ་སོགས་ཀྱི་དབང་བསྐུར་ནས་རིམ་གྱིས་རང་གནས་སུ་འབྱོར།
འཕྲེང་པོ་དགའ་ལྡན་གླིང་དུ་གླིང་སྨད་ཞབས་དྲུང་ཀུན་དགའ་འབྱུང་གནས་གཤེགས་པར་འོང་དགོས་ཚུལ་བཞིན་ཕྱིན། གཞི་པའི་དཔོན་སློབ་གྲྭ་བགྲེས་དང་བཅས་པ་དང་ལྷན་དུ་ཀུན་རིག་གི་སྒོ་ནས་དབང་བསྐུར་ལམ་སྟོན་ཞུས།
སྒེར་དུ་ཀྱེ་རྡོར་གྱི་སྒོ་ནས་བདུན་ཚིགས་ཀྱི་ཆོ་ག་དང༌། ཞི་བ་ལས་ཐམས་ཅད་པའི་སྦྱིན་སྲེག་གི་སྒོ་ནས་བསྲེག་བླུགས་

རྒྱས་པར་ཕུལ། ཚོགས་དབུར་ཕྱིན་ནས་བྱང་ཆོག་རྒྱས་པར་ཕུལ། ན་བཟའ་ཆ་ཚང་སོགས་ཉེར་སྤྱད་ཐམས་ཅད་རང་གནས་སུ་འབྱོར། ཡང་འབྲོག་མིག་པའི་སྡེ་པ་དཔོན་གཡོག་ལ་ནཱ་རོ་མཁའ་སྤྱོད་མའི་ཁྲིད་སོགས་བྱས། ལོ་བསྟར་གྱི་སེར་ཚོགས་སྔར་རྒྱུན་ལྟར་རྒྱས་པར་ཞུས།
དེ་ནས་ལྕགས་བྱི་རང་ལོ་རེ་བདུན་པའི་ཟླ་བ་བརྒྱད་པར་ར་བ་སྨད་ནས་རབ་འབྱམས་པ་ངག་དབང་ཚེ་བརྟན། རབ་འབྱམས་པ་ཀུན་གསལ་རྣམ་རྒྱལ། བཀའ་དཔལ་ལྡན་ཕྲིན་ལས།
ལྕགས་ཟམ་པ་བློ་གསལ་ཕྲིན་ལས་དང་ཀུན་གསལ། སྡེ་པ་ཟུར་ཁང་པའི་ཆོས་མཛད་མ་གཉིས་སོགས་ལ་ནཱ་རོ་མཁའ་སྤྱོད་མའི་བྱིན་རླབས་ཁྲིད་བཅས་རྒྱས་པར་བྱས། ཟླ་བ་གསུམ་པར་བཀའ་བཅུ་བྱམས་པ་བསྟན་འཛིན་དང༌།
བཀའ་བཅུ་ཀུན་དགའ་རབ་བརྟན་གཉིས་འབྱོར་པས་དེ་གོང་ནས་སེམས་ལ་བསམས་ཀྱང་བར་སྐབས་སུ་དུས་ཀྱི་སྟབས་མ་གྲུབ་པར་འདི་ལོ་བཀའ་བཅུ་ཀུན་དགའ་རབ་བརྟན་གྱིས་ཕྱག་བྲིས་གནང་བའི་རྗེ་བཙུན་གོང་མ་ལྔ།
ཚར་ཆེན་རྡོ་རྗེ་འཆང༌། དྲིན་ཅན་བཅོ་བརྒྱད་པ་ཆེན་པོ་རྣམས་ཀྱི་གཙོར་བྱས་པའི་ཐང་སྐུ་བདུན་ལ་གསུང་ངག་ཉེ་བརྒྱུད། ནཱ་རོ་མཁའ་སྤྱོད། གུར་ཞལ་ཐམས་ཅད་ཀྱི་བརྒྱུད་པ་ཚང་བ། གསེར་ཆོས་ཀྱི་ཡི་དམ་ཐམས་ཅད་དང༌།
གུར། བྲམ་གཟུགས། རྡོ་རྗེ་རབ་བརྟན་མ། བེག་ཙེ། རྣམ་སྲས་སོགས་ལྷ་མགྲོན་ལ་ཚང་བའི་གཟབས་བྲིས་གནང༌། བཀའ་བཅུ་བྱམས་པ་བསྟན་འཛིན་གྱིས་བརྒྱད་སྟོང་པ་བརྒྱ་རྩ་དང༌།
འབུམ་སོགས་སྒྲོགས་པ་གནང༌། སྡེ་པ་ཁྲུས་ཕུ་ནས་ཀྱིས་བཀའ་འགྱུར་དང༌། གནས་བཅུའི་ཞལ་ཐང་གི་རབ་གནས་ལ་འོང་དགོས་ཚུལ་ཕེབ་པ་ལྟར་ཕྱིན། ཡར་ལམ་ལྕགས་ཟམ་དུ་

ཕྱིན་ནས་ཁྲོ་ཕུར་ཞག་གསུམ་བསྡད། ངེད་བློ་གསལ། ཆོས་གྲགས། ཆོས་མཛད་བཅས་ཀྱིས་ཀྱེ་རྡོར་ལ་བརྟེན་པའི་རབ་གནས་ཉིན་གང་མ་རྒྱས་པར་བྱས། སྡེ་པ་ཡབ་སྲས་སྟེང་ཞལ་ཐམས་ཅད་ལ་ཚེ་དབང་བརྒྱ་ཚར། སྐྱེད་ཚལ་འོག་གི་དཔོན་སློབ་བཅས་ལ་གུར་ལྷ་བརྒྱད་ཀྱི་རྗེས་གནང་བྱས།
མར་ལམ་ལྕགས་ཟམ་ལ་འོང༌། ཞག་གཅིག་བསྡད་ནས་ཀོ་གཞུང་བཅས་རང་གནས་སུ་འབྱོར། འཕྲོད་བསྟེན་ལ་སྒ་འདྲ་ཆུ་ཚན་ལ་ཕྱིན། ཚུར་ལམ་ཆོས་འཁོར་གནས་དཔོན་སློབ་བསྟན་འཛིན་དཔལ་བཟང་དང༌།
རབ་འབྱམས་པ་ཀུན་དགའ་སྨོན་ལམ་བཅས་དཔལ་སྒང་དུ་ཕེབ་ནས། སང་ཉིན་དགོན་པར་ཅིས་ཀྱང་འོང་དགོས་གནང་བ་ལྟར་ཁས་ལེན་ཞུས། སང་ཉིན་ཕྱིན། གྲྭ་སློབ་ཐམས་ཅད་རྒྱ་སྒོ་འགག་ཏུ་བསུ་བར་ཕེབ།
ཤར་མར་བླ་བྲང་དུ་ཕྱིན། གསོལ་འདྲེན་ཞབས་ཏོག་ཕུན་སུམ་ཚོགས་པར་འདུག །རབ་འབྱམས་པ་ཡར་འཕེལ་སོགས་སློབ་བུ་རྣམས་ཀྱིས་བསྙེན་བཀུར་དཔག་མེད་བསྒྲིགས་པ་གནང༌།
གྲྭ་པའང་ཕལ་ཆེར་གྱིས་མཇལ་དར་ཇ་སྟིར་བསྣམས་ནས་ཕེབ། ལྕེ་ཞོལ་བའང་འཕྲད་མི་མང་བར་བྱུང༌། ཕྱི་དྲོ་ཆོས་གྲར་ཚོགས་གུར་གྱི་ཐོག་ཕུབ་པའི་སྐྱ་སེར་ཤིན་ཏུ་མང་བར་གྲུབ་རྒྱལ་ལུགས་ཀྱི་ཚེ་དབང་བྱས།
སང་ཞོགས་ཚོགས་སུ་མང་ཇ་བསྔོ་རྟེན་སྣེ་གཞག་ཞུས་ནས་ར་བ་སྨད་པའི་གྲྭ་ཚང་གསང་ཕུར་དབྱར་ཆོས་ལ་ཕེབ་གཤིས་ཤར་མར་གྲུ་དོན་འོང་པས་དགོན་པར་ཆོས་རྗེ་བློ་བཟང་དོན་གྲུབ་ཀྱང་ཕེབ་འདུག །ཆོས་རྗེ་ལགས་ལ་གསེར་བཏུལ་དང་དངུལ་བཏུལ་ཚན་ཤིན་ཏུ་ཆེ་བར་འདུག་པས་ཚོགས་གསོག་གནང་བཞེད་ལ་གང་འགབ་བཀའ་འདྲི་གནང་འདུག་པ།
དེ་ལྟར་ན་གནས་ཆེན་རྣམས་དང་ཁྱད་པར་ཞབས་ཏོག་

ཆེར་མེད་པ་རྣམས་ལ་གནང་རྒྱུ་བྱུང་ན་གཞན་ལས་ཕན་ཡོན་ཆེ་བར་འོང༌། ཐུགས་ཁྱད་མེད་ཕྱིན་བཀྲ་ཤིས་ཆོས་སྡེའི་བླ་མ་ལྷ་ཁང་གི་ལམ་འབྲས་བརྒྱུད་པ་རྣམས་ལ་སྔ་སོར་མི་ཤ་མདོག་མ་གཏོགས་མེད་པས་ཅིས་ཀྱང་གནང་དགོས་རྒྱུ་ཞུས་ལྟར་བཀའ་བཅུ་ཀུན་དགའ་རབ་བརྟན་གྱིས་སྐུ་ཟླར་ཕེབ་པའི་ཞལ་གསེར་ཐམས་ཅད་ལ་ཕུན་སུམ་ཚོགས་པ་དང༌།
ཁྱད་པར་ལམ་འབྲས་བརྒྱུད་པ་གསར་བཞེངས་ལྟ་བུར་བྱུང་འདུག་པས་བསམ་པ་ཚིམ་པར་བྱུང༌།
དེ་ནས་ཡར་ཕེབ་པའི་བཀའ་བཅུ་ལགས་ཀྱིས་ཕྱག་བྲིས་བཙུགས། རྒྱལ་དྭགས་པོ་གྲྭ་ཚང་གི་དཔོན་སློབ་ངག་དབང་དོན་གྲུབ་དཔོན་སློབ་གསུམ་ཕེབ་ཅིང༌། བཀྲ་ཤིས་ཆོས་སྡེ་ནས་དབོན་རིན་པོ་ཆེའང་འདི་ཁར་བཞུགས་བཞིན་བཅས་པར་སྒྲུབ་ཐབས་རྒྱ་མཚོ་ལུང་བཅས།
སྒྲོལ་མ་དཀར་སྔོན་སོགས་དང༌། གུར་ལྷ་བརྒྱད། ཞལ་བསྙེན་དུས། ཕྱག་བཞི་པ་ལྷ་མང༌། ཕྱག་དྲུག་པ་ཤངས་ལུགས་གཙང་མ། དམག་ཟོར་མ་ཐུན་མོང་མ་ཡིན་པ།
དུར་ཁྲོད་བདག་པོའི་རྗེས་གནང་དང༌། ལུང་གི་རིགས་ཤིན་ཏུ་མང་བ་འདི་ལོ་རྒྱལ་དབྱར་ཆོས་ལ་བྱེད་རྒྱུ་ཡིན་ཕེབ་པར་བསྟན་རྒྱུན་ལ་བསམས་ནས་རྒྱས་པར་ཕུལ། མར་ལམ་དབོན་དྲུང་དང་ལྷན་དུ་ཕེབ།
དེ་ནས་དཔོན་སློབ་སངས་རྒྱས་རྒྱལ་མཚན་ཕེབ་པར་སྔར་མ་གསན་པའི་ཁ་སྐོང་པུ་སྟི། དུད་སོལ་པུསྟི། གྱི་ལྗང་པུསྟི། བེག་པོད། རྗེས་གནང་ཀྱང་གུར་ལྷ་བརྒྱད་དང་ལྷ་བཅུ་གཉིས། ལྕམ་དྲལ་ལྷ་གསུམ་ཐུན་མོང་མ་ཡིན་པ།
ཟངས་གྲི་སྐོར་གསུམ། པུ་ཏྲའི་ཟུར་བཀའ་སོགས་བསྟན་དོན་ལ་བསམ་པའི་སྦ་བསྲི་མེད་པར་ཕུལ་ཞིང༌། མཇུག་ཏུ་གླིང་སྟོད་

ཞབས་དྲུང་རིན་པོ་ཆེའང་ཕེབ་པར་ཕལ་ཆེར་ལ་འོང་བ་ཡོད། ངེད་རང་གི་ཐོབ་ཡིག་པུསྟིའི་ལུང་སོགས་ཀྱང་ཕུལ། ཁོང་དཔོན་སློབ་གཉིས་ནས་འཆད་ཉན་ཀྱང་གནང་ཐུབ་པ་ཡོང་གཤིས་སེམས་སྤྲོ་བར་བྱུང༌། ཟླ་བ་ལྔ་པ་ནས་མགོ་བརྩམས་དཔུང་འཇུག་གི་མགོ་ཚུགས།
མི་རྣམས་གཡེང་བ་ཆེ་བའི་ངང་དུ་གྱུར། ཐོག་མར་སྦྱོང་གར་པ་རྣམས་ཀྱིས་དམག་དོ་དམ་པར་བསྐུལ་བའི་ཟིར་ལོང་ཆེ་བར་བྱུང་ཀྱང་འདི་ལོ་བྱས་པ་དོན་ལྡན་གྱི་སྐྱབས་མགོན་རྒྱལ་དབང་མཆོག་ཆེན་པོ་ཆིབས་ཁ་བསྒྱུར་བའི་སྒོ་དོད་པས་མི་རྣམས་ཁག་སྤྱོད་ལ་ཇི་མི་སྙམ་པར་གྱུར།
དེ་ནས་རིམ་གྱིས་ཇེ་གསལ་ཇེ་གསལ་དུ་གྱུར། ཀོང་པོ་སྡེ་པ་སྒ་ཆགས་པ་གཤེགས་པའི་བསྔོ་བྱང་རྟེན་དངུལ་སྲང་ཉི་ཤུ་རྩ་དྲུག
།ཧུ་ཇ་འཁོར་དྲུག །མར་ལྟང་ཤིན་ཏུ་ཆེ་བ། གོས་རྒྱན་བཞིའི་སྐུ་སྟོད་སོགས་སྟོབས་ཆེ་བ་འབྱོར་བར་བྱང་ཆོག་བསྔོ་སྨོན་སོགས་རྒྱས་པར་ཞུས། དེ་ནས་ཟླ་བ་བརྒྱད་པའི་མཇུག་ནས་ཀོང་དམག་གི་བྱར་དྭགས་ལྷུམ་རྩེ་སོགས་རིམ་གྱིས་བླངས།
བྱང་འདམ་དུ་སྦྱོང་གར་པ་སྦྲང་མ་མེ་འོད་ལ་མ་ཆགས་པ་ལྟར་རྒྱང་རིང་དུ་བྲོས། དགུ་པའི་ནང་དུ་རྒྱ་ནག་གི་དམག་དཔོན་གཙང་ཇུན་དང༌།
ཏཱ་ལོ་ཡེ་སོགས་མལ་གྲོ་བརྒྱུད་ལྷ་སའི་ལྕགས་གྲོང་དུ་འབྱོར་ཞིང༌། རྩེའི་གཟིམས་ཆུང་ཕྱག་མཛོད་ཐམས་ཅད་དུ་རྒྱ་ཡིག་གིས་མནན། མི་སྲུན་པའི་གཙོ་བོ་བདུན་ཕ་རོལ་གྱི་གཟིགས་མོར་བཏང༌།
ཟླ་བ་དེ་ཀའི་ཚེས་བཅོ་ལྔ་ལ་སྲིད་ཞིའི་གཙུག་རྒྱན་ལྷར་བཅས་འགྲོ་བ་ཡོངས་ཀྱི་སྐྱབས་མགོན་རྒྱལ་དབང་ཕྱག་ན་པད་དཀར་འཛིན་པ་སྐལ་བཟང་རྒྱ་མཚོའི་སྡེ་ཆེན་པོ་གྲུ་འཛིན་ཕོ་བྲང་ཆེན་པོའི་སེང་གེའི་ཁྲི་ལ་ཞབས་སེན་པདྨོ་རྣམ་པར་བཀོད་པའི་རྟེན་འབྲེལ་ཞལ་དཀར་ཐོག་མ་གཞོལ།
མངར་འོག་གནང་བའི་གྲྭ་བསྒྲིག་ལ་བློ་གསལ་གྱིས་ཕྱིན་པའི་རྟེན་འབྲེལ་གྱི་སྒོ་འཕར་དང་པོ་འགྲིགས། བོད་ཁམས་སྐྱིད་པའི་ཉི་མ་ཤར་བའི་

སྐབས་སོ། །སྨྲས་པ། ཁ་བ་རི་བའི་བསོད་ནམས་ཕུང་པོའི་རྡུལ། །གཅིག་ཏུ་སྤུངས་པའི་ལེགས་བྱས་སྐྱ་རེངས་ཀྱིས། །སྐལ་བཟང་དཔྱིད་ཀྱི་ནོར་འཛིན་ཀུན་ཁྱབ་པ། །རྒྱ་མཚོའི་མཐར་ཐུག་འགྲོ་རྣམས་རྩེ་དགར་རོལ།
།ཨ་ཧོ་འདི་འདྲའི་དགའ་བ་ཐོབ་པ་འདི། །ཡང་ན་མེས་པོས་ཆེད་དུ་བྱས་པའམ། །འོན་ཏེ་སྒྱུ་མ་རྨི་ལམ་ལྟ་ཞིག་སྙམ། །ཐ་མལ་བློ་འདི་འཁྱོག་ལ་འཕྱང་མོ་ཉུག །དེ་ལྟ་ན་ཡང་གྲུ་འཛིན་བདག་པོ་ཡིས། །རང་ཞིང་བསྐྱང་ཕྱིར་སྣ་ཚོགས་སྒྱུ་ཐབས་ཀྱིས།
།མ་རུངས་སྐྲོད་པའི་མཛད་བཟང་འཕྲུལ་མོ་ཆེར། །ཚངས་པའི་འཇིག་རྟེན་མན་ཆད་གཟིགས་མོར་གཡེང༌། །དེ་ནས་ཟླ་བ་བཅུ་པར་ཞལ་མཇལ་ཕྱག་དབང་ལ་ཕྱིན། ཐོག་མར་མཆོད་དཔོན་འཇམ་དབྱངས་ལྷ་དབང་སྐུ་མཆེད་རང་སློབ་ཏུ་སོང་གཤིས་བློ་གསལ་སྐུ་ཞབས་ལ་བཏང་བས་སང་ཉིན་མཇལ་ཁ་ཞུ་བའི་རོགས་རམ་གནང་དགོས་པའི་ཞུ་སམ་འབུལ་བར་བཏང་བས་ཤིན་ཏུ་དགྱེས་པས་ཐོག་མར་མཆོད་དཔོན་ཤག་རང་དུ་ཤོག་གནང་ལྟར་ཕྱིན།
སྐུ་མཆེད་གཉིས་ཆར་ནས་མཇལ་དར་གཏོང་བ་གནང༌། གདན་བཟོས་དཔག་མེད་དང༌། མཇལ་ཁ་ཤིན་ཏུ་འགོལ་བ་ཞིག་བྱེད་དགོས་གནང་བར་གོང་ཆོས་པའི་ཞབས་བརྟན་དང་འགྲིགས།
རྣམ་ཐར་རྒྱ་ཆེན་གྱི་ཕྱག་དཔེ་གསེར་པོད་འགོངས་ཆེ་བ་སོགས་ཕྱག་མཇལ་གྱ་ནོམ་པ་དང་བཅས་མཇལ་བས་ཤིན་ཏུ་དགྱེས་པའི་ཞལ་འཛུམ་ལྷག་པར་སྩལ། མཆོད་དཔོན་སྐུ་མཆེད་ནས་ད་དུང་ཐེངས་ཅིག་མཇལ་ན་འོང་ཕེབ་ལྟར།
སླར་འདི་ཁར་འོང་དགོས་རྒྱུ་མཚན་ཕུལ། དེ་ནུབ་པུ་ཏྲག་དཔོན་སློབ་སྡེ་པ་དྲུང་ཡིག་ནས་སེ་རར་ཤོག་གནང་ལྟར་ཕྱིན། དགོངས་ཇ་བུུ་རམ་སོགས་རྒྱས་པ་དང༌། སང་ཉིན་

རིག་བྱེད་མའི་རྗེས་གནང་བྱས། གུང་ཚིགས་ཐོན་ནས་མར་འོང༌། གསེར་དམར་གྱི་དྲིལ་བུ་རྩེ་གདོང་གི་ཕྱག་དྲིལ་ཡིན་ཞེས་གནང༌། ལྷ་སར་བཀྲ་ཤིས་བདེ་ལེགས་སུ་སྡེ་པ་ཁྲུས་བུ་ནས་སྐུ་ཞུད་ཀྱིས་ལྟེམ་པར་གླུད་རྫོང་ཞུས་པས་ཕན་ངོ་ཤིན་ཏུ་ཆེ་བ་བྱུང་ཞིང༌།
སྡེ་པ་བཀའ་བློན་དང་ལྷན་དུ་ཚེ་དབང་འཆི་མེད་དཔལ་སྟེར་བརྒྱ་ཚར་ཕུལ། སླར་རྒྱལ་སྲས་རིན་པོ་ཆེའང་ཕེབ་པས་ཚེ་དབང་འཆི་མེད་རྡོ་རྗེའི་སྲོག་ཤིང་རྒྱལ་སྲས་རིན་པོ་ཆེ་དཔོན་སློབ།
སྡེ་པ་བཀའ་བློན། ཁྲུས་ཕུ་ནས་ཡབ་སྲས་སོགས་ལྷན་དུ་ཕུལ། རྒྱལ་སྲས་རིན་པོ་ཆེས་སྣམ་སྦྱར་ལེགས་པ་ཞིག་ཕྱག་བདར་ནས་བསྐོན་པ་གནང༌། ཁ་བཏགས་སོགས་དཔེ་མེད་གནང༌།
སྔ་སོར་ཟླ་བ་དགུ་པའི་མཇུག་ཆར་ཅན་ཀྱི་སྐུ་རིམ་སེར་ཚོགས་སྐབས་བསྟན་འཛིན་དབང་གི་བཀའ་ཤོག་དང༌། དགའ་ལྡན་ཁྲི་རིན་པོ་ཆེའི་ཐུགས་དམ་བཅས་རྒྱལ་པོར་བསྟན་སྐྱོང་གི་བླ་མ་སྔགས་རམས་པ་སྟོབས་ལྡན་ལ་ཞལ་གྱི་ཆོས་སྐོར་སོགས་མང་བ་དགོས་ཟེར་འབྱོར་པར་ཞག་བཅུའི་བར་དུ་གསང་འདུས་འཇམ་རྡོར་གྱི་དབང༌།
ཞལ་གྱིས་རྗེས་གནང་རིགས་བདུན་ཙམ་དང༌། གཞན་ཡང་རྗེས་གནང་གི་རིགས་མང་བ། ཞལ་པོད་ཀྱི་ལུང་བཅས་བྱེད་དགོས་བྱུང་ཞིང༌།
འདི་སྐབས་ཀྱང་ཆེད་གཉེར་གྱི་དཔལ་འཛིན་པོད་ཆུང་གི་ལུང༌། ཀླུ་དབང་རྒྱལ་པོ་དང༌། སྨེ་བརྩེགས་ལུགས་གཉིས། ཁྲོ་མོ་སྨེ་བརྩེགས་སོགས་ཀྱི་རྗེས་གནང་དང༌། ནོ་མོ་ཁང་ཕྱག་མཛོད་སྡེ་པར་རྣམ་སྲས་མདུང་དམར་ཕྱག་མཚན་བཞི་པའི་རྗེས་གནང་དགེ་སློང་འཇམ་དབྱངས་ལགས་དང་སྔགས་རམས་པ་སྟོབས་ལྡན་སོགས་དང་མཉམ་དུ་བྱས།
དངུལ་ཕོན་ཆེ་བ།

གོས་ཡུག་སོགས་རྙེད་པ་བླ་མེད་བྱུང༌། སླར་ཡང་གོང་ཞབས་རིན་པོ་ཆེའི་ཞལ་མཇལ་ཕྱག་དབང་ལ་ཕྱིན་པར་སེམས་དཔའ་ཆེན་པོ་དང༌། ངེད་དཔོན་སློབ་གཉིས་མ་གཏོགས་གཞན་སུ་ཡང་མེད། སྐུ་མདུན་དེ་གར་འཇོག་པ་གནང༌།
སེམས་དཔའ་ཆེན་པོ་ནི་སྨྱོན་པ་ལྟར་བཞེངས་ནས་ཐོགས་སོང༌། ངེད་རང་ལ་བཀའ་འདྲིའང་ལྷོད་པར་ཕེབ་པས་སྐལ་པ་བཟང་པའི་ཡང་རྩེར་སོན། མར་ལམ་མཆོད་དཔོན་ཤག་ཏུ་གུང་ཚིགས་རྒྱས་པ། ཁ་བཏགས། ཆབ་རོག
།བླ་གོས། གོས་ཆེན་གྱི་པང་ཁེབས་སོགས་བླ་མེད་སྩལ། ལྷ་ལྡན་དུ་ཞག་ཉི་ཤུ་འགོར་ནས་རང་གནས་སུ་འབྱོར། སྔ་སོར་སྤྲེལ་ལོ་རྒྱལ་པོའི་སྐབས་ལྷ་ལྡན་དུ་ཡུན་རིང་འགོར་དུས། ངོར་ཨེ་ཝྃ་ཆོས་ལྡན་གྱི་ཁྲི་ཐོག་པ་མཁན་ཆེན་དཔལ་གླིང་པ་ཕེབ་པར་དམར་པོ་སྐོར་གསུམ་གྱི་རྗེས་གནང་ཐུན་མོང་མ་ཡིན་པ།
ཞལ་སྒྲུབ་དུས་ལས་སྦྱོར་གྱི་མགོན་པོ། དཀར་པོ་ཚེ་འཕེལ་ཐུན་མོང་མ་ཡིན་པ། ཉི་མ་སྦས་པའི་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང༌།
གསེར་ཆོས་ཛཾ་དམར་སྲོག་སྒྲུབ་ཀྱི་རྗེས་གནང༌། ཡི་གེ་གསར་རྙིང་གི་ལུང་སོགས་བསྟན་རྒྱུན་ལ་ཕན་པའི་འགྲོ་གང་ཆེ་བྱས། ངོར་ཆེན་རྡོ་རྗེ་འཆང་ཆེན་པོའི་ཁྲི་ཐོག་པ་ཡིན་པས་ངོར་བསྟོད་སྡེ་སྣོད་མའི་ལྗགས་ལུང་ཐུགས་ཐོག་ནས་ཞུས།
གསེར་སྲང་གང་སོགས་གནང་སྐྱེས་དཔག་མེད་སྩལ། ཡར་འབྲོག་ཞབས་དྲུང་རིན་པོ་ཆེར་མཁའ་སྤྱོད་མའི་བྱིན་རླབས་ཞལ་གསོ་ཕུལ།
གངས་ཅན་མཁན་ཟུར་ངག་དབང་རབ་བརྟན། སྔགས་རམས་པ་སྟོབས་ལྡན་དང་ལྷན་དུ་ཐམས་ཅད་འཚེམས་མེད་ཡོད། ཡང་དེ་ནས་མི་

འགྱང་བར་ཨེ་ཏི་ནི་སྦོ་ཤོག་ཐུའི་ཕྱག་བྲིས་བཅས་འོང་དགོས་ཚུལ་གནང་བ་ལྟར་བློ་གསལ་བཅས་ཕྱིན། བློ་ལྡན་མལ་གྲོལ་སོང༌། དེ་ནུབ་མགར་ཚད་དུ་བསྡད། གཞིས་ཀ་ནས་གསོལ་ཇ་དགོང་ཇ། བུ་རམ་བཅས་གནང༌། མར་ལམ་འོང་དགོས་ཚུལ་འདུག
།དེ་ནས་སྨོན་གྲོད་དུ་ཤར་མར་ཕྱིན། ཞག་བཅོ་ལྔ་བསྐོར་བསྡད། གྲུབ་རྒྱལ་ཚེ་དབང༌། གཟུངས་གྲྭ་ལྔའི་དབང་ཟུར་བཀའ། གཟུངས་གྲྭ་ལྔ། ཕྱག་རྡོར་ཨུ་ཙཱརྱ། རྟ་མགྲིན་དབྱུག་ཏོག་ཅན།
སྒྲོལ་མ་དཀར་སྔོན། མགོན་པོ་ཕྱག་དྲུག་པ་སོགས་རྗེས་གནང་མང་བར་བྱས། ལོ་ཙཱ་བ་རྗེ་དྲུང་གི་ལོ་ཙཱ་བ་མཛད་པས་ཤིན་ཏུ་མགུ་བར་བྱུང་སོང་ཞིང༌། སྲིད་འོང་བའི་བསྲུང་བའང་གང་ཟབ་བཟོས། བློ་བཟང་དཔལ་འབར་གཏོར་མ་བཟོ་བར་མགོ་མཇུག་ཐམས་ཅད་ལ་ཡོད།
དེ་དུས་ཟུར་ཁང་སྡེ་པ་དབང་ལྡན་རྡོ་རྗེ་སྐུ་ཞུད་ཀྱིས་ཤིན་ཏུ་ལྟེམ་པར་ཚེ་དབང་བརྒྱ་རྩ་སོགས་བྱེད་པར་འཕྲལ་འཕྲལ་འོངས་པས་སྐུ་ཁམས་སེང་དྭངས་ལ་སོང༌།
གདན་ས་གོང་ནས་གོང་མ་རིན་པོ་ཆེ་མཇལ་ཁར་ཕེབ་པ་གཡུ་ཐོག་ཏུ་བཞུགས་སྟན་འཇགས་འདུག་པ། མ་གཞི་ར་བ་སྨད་དུ་མཇལ་དགོས་ཀྱང༌། ད་ལམ་ཕྱག་དབང་དང་སླར་ཞབས་བརྟན་སོགས་སྙན་གསན་འབུལ་བ་བཅས་ཕྱིན་པར།
མཇལ་མི་མང་བས་མགྲོན་གཉེར་གྱི་ཁ་ལ་མ་ཉན་པར་བློ་གསལ་གྱིས་ལན་ཡང་མེད་པར་སློག་སོང༌། སང་ཉིན་དེ་མཇལ་ཁར་ཡང་མི་འགྲོ་ཟེར་འདུག་ཉེར་ལྔའི་ཉིན་ཆིབས་ཁ་བསྒྱུར་སོང་བས་འདི་རེས་མཇལ་མ་ཐུབ།
རྩེ་ནས་དྲུང་ཡིག་རབ་འབྱམས་པ་ངག་དབང་འཇམ་དཔལ་ཕེབ་པར་ཇོ་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང་བྱས། བློ་བཟང་ལུང་རིགས་དང་ངག་དབང་འཇིགས་མེད་སོགས་གྲྭ་ཚང་གི་གྲྭ་པ་བཅུ་སྐོར་དང་ཕྱེད་ཕན་ལ་སྡེ་པ་རྟ་མགྲིན་ཀྱང་ཡོད།
བློ་བཟང་དངོས་གྲུབ་དང༌། བསྟན་དར། ཆོས་མཛད་དོན་གྲུབ་ཀྱང་ཡོད་ཅིང༌། ཉིན་བསྟར་གྱི་གྲྭ་པ་གཉིས་རེ་གསུམ་རེ་སོགས་སོ་སོའི་ཐུགས་བཞེད་

དང་མཐུན་པའི་རྗེས་གནང་རིགས་དང་ལུང་ཡང་མང་བར་ཕུལ། གངས་ཅན་མཁན་ཟུར་ལ་རྣལ་འབྱོར་མའི་བེའུ་བུམ་ནས་ལུང་མང་བ་དང་རྗེས་གནང་ཁ་ཤས་སོགས་སོང༌། འོང་གདོང་ཤ་ཟབ་པར་ཞུས་ཤིང༌། དངུལ་ལྔ་བཅུ་པ། གོས་ཡུག
།གསེར་སྲང་དོ་སོགས་ཕུལ། ལོ་ཙཱ་བ་དེས་ལོངས་ནས་གཏམ་བཤད་མང་དུ་བཏང། སྦོ་ཤོག་ཐུ་སྟེང་ཞལ་ལ་རྒྱུན་དུ་ཞལ་འདོན་མཛད་རྒྱུ་ངེད་རང་གི་མིང་སྒྲ་ཡོད་པ་དགོས་གསུང་པ་ལྟར་ཕུལ། དད་མོས་ཆེ་བར་མཛད།
གྲུ་ཁར་ཐུག །སོག་པོ་ཞིག་བཏང༌། སྔ་མ་ལོག་འོང་དུས་ནོ་མོ་ཁང་སྡེ་པ་དཔོན་གཡོག་གྲུ་ཁར་ཐུག་ཕེབ། ཁ་བཏགས་འདོམ་དོ་ཡོད་པ་ཞིག་ངེད་རང་གི་མདུན་རྒྱབ་ཏུ་སྐོར། སླར་མཇལ་བའི་རྟེན་འབྲེལ་ཡིན་གསུང༌།
སྤྱན་ཆབ་མང་པོ་མཛད་འདུག །དེ་ནས་མར་ལམ་སྣོན་དུ་འོང༌། ཞལ་ངོ་ཚོར་ཚེ་རྟ་བརྒྱ་རྩ་བྱབ་ཁྲུས་སོགས་ཕུལ་ནས་རང་གནས་སུ་སླེབས། སྡེ་པ་རྟ་ར་མདོ་ནས་སྐུ་མཆེད་ཕེབ་པར་རྣལ་འབྱོར་མའི་ཁྲིད་སྐྱོར་བྱས།
བསམ་ཡས་རབ་བྱུང་པ་ཀུན་དགའ་ཚུལ་ཁྲིམས་དང་ཀུན་དགའ་ཤེས་རབ་གཉིས་བྱུང་བར་ར་བ་སྨད་དཔོན་སློབ་ཀྱིས་ལས་སློབ་དང་གསང་སྟོན་སྦྲགས། བྱེ་རྫིང་ཚོགས་པ་དགེ་སློང་ངག་དབང་ཚུལ་ཁྲིམས།
བཀའ་བཅུ་ཀུན་དགའ་བསྟན་འཕེལ་གྱིས་ཁ་སྐོང་དང་གྲོགས་ལྡན་བྱས་ཏེ་བསྙེན་རྫོགས་བྱས། ལྕགས་གླང་ཟླ་བ་དང་པོ་རང་ལོ་རེ་བརྒྱད་པའི་སྟེང་གདན་ས་ཆེན་པོ་ནས་སྔགས་འཆང་ངག་དབང་ཀུན་དགའ་བསོད་ནམས་རིན་ཆེན་གང་གི་མཇལ་ཕྱག་གྲུབ་ནས་བསམ་ཡས་བརྒྱུད་ལྷོ་ཁ་ཕྱོགས་སུ་ཆིབས་ཁ་བསྒྱུར་བ་ར་བ་སྨད་དུ་ཚེས་དྲུག་ལ་ཕེབ་པའི་སྒོ་དོད།
དེ་ཉིན་ལྕགས་ཟམ་

དུའང་སྤྲུལ་སྐུ་རིན་པོ་ཆེ་སྐྱབས་སྡོམ་བཞེས་པ་དང༌། མགོན་པོ་བདུན་ཚོགས་སྔགས་ཐང་གྲྭ་ཚར་བཞེངས་པའི་རབ་གནས་སྦྲགས་པ། ཞལ་དཀར་ཁྲི་འབུལ་བཅས་ད་ལམ་དུས་ཚེས་ཕུལ་ཐེབས་མེད་གཤིས་མ་འོངས་པའི་བཀའ་ཐེབས་མི་འདུག་གནང་བར་བརྟེན།
ངེད་རང་བློ་ལྡན་བཅས་པས་ཚེས་བཞི་ལ་ལྕགས་ཟམ་དུ་ཐོན། བློ་གསལ་དང་གྲྭ་པ་རྣམས་ཡོ་བྱད་དང་བཅས་ཚེས་ལྔ་ལ་ཐོན་ནས་ཞབས་བརྟན་གྱི་སྙན་གསན་སོགས་འབུལ་བའི་གྲྭ་སྒྲིགས་བཅས་འགྲོ་བར་བྱས།
ལྕགས་ཟམ་དུ་ཚེས་ལྔའི་ཉིན་ཚེ་དབང༌། གུར་མགོན་ལྷ་བརྒྱད་ཀྱི་རྗེས་གནང་སོགས་ཕུལ། ཚེས་དྲུག་གི་ནམ་ཕྱེད་ནས་གྲྭ་པ་རྣམས་ཀྱིས་ལྷ་བསང་མཛད། ངེད་རང་གིས་ཀྱང་སྔ་ཉིན་ནས་གྲབས་ཤོམས་གྲུབ་སྟབས་ཁ་ཏོན་སོགས་གྲུབ་འཕྲལ་ཚོམས་ཆེན་དུ་ཀྱེ་རྡོ་རྗེའི་བདག་བསྐྱེད་སྔོན་དུ་འགྲོ་བའི་སྒོ་ནས་རབ་གནས་རྒྱས་པ་དངོས་གཞི་ཐམས་ཅད་ནམ་ལངས་གོང་དུ་གྲུབ་པར་བྱས།
གཟིམས་ཆུང་དུ་སྤྲུལ་སྐུ་རིན་པོ་ཆེར་སྐྱབས་སྡོམ་ཕུལ།
དེ་ནས་གྲྭ་པ་རྣམས་ཀྱིས་རོལ་མོའི་བསུ་བ་དང་བཅས་ཚོམས་ཆེན་དུ་ཕེབ་པ་རྟེན་འབྲེལ་ཁྱད་ནས་ཐོག་མར་ངེད་རང་ནས་སྐུ་གསུང་ཐུགས་རྟེན། ན་བཟའ་ཆ་ཚང་སོགས་ཞལ་དཀར་ཕུལ།
དེ་ནས་སྡེ་པ་བཀའ་བློན། གཉན་མཁར་ཤར་སོགས་ཀྱིས་ལེགས་འབུལ་དཔངས་མཐོ་བ་དངོས་གཙང་བར་འདུག །དེ་ནས་སྟོན་མོ་བཟང་བ་འདུག་ཐོག་ཕྱག་མཛོད་ལ་སྦྱིན་བདག་བསྐོ་བ་ནས་མཇུག་ཆོག་གི་བར་དུ་བགྱིས།
དེ་ནས་ཉིན་གུང་ཡོལ་མཚམས་གྲུབ་པས་ངེད་རང་འགྲོ་དགོས་སྟབས་དགོངས་པ་ཞུས་པར། ད་ལམ་ཞག་ལྔ་དྲུག་ཉིན་བསྟར་རྟེན་འབྲེལ་ཁྱད་ནས་སྡོད་དགོས་འདུག་རུང༌། དོན་གཞན་དང་མ་འདྲ་གཤིས་

དེ་ག་གནང་དགོས་ཡོད་པས་སང་ཞོག་འདི་ཁ་ནས་ནམ་སྐྱག་ཆོག་གནང་གསུངས་འདུག་ཀྱང་སེམས་ཁོལ་བའི་དེ་ནུབ་རང་ནས་ཐོན་པར་འོང༌། ཞབས་ཏོག་བསྙེན་བཀུར་ནི་ཚད་ལས་འདས་པར་འདུག །ཕྱག་མཛོད་གྲྭ་དམངས་བཅས་ནས་མཆོད་རྟེན་རྩ་བར་སྐྱེལ་བར་ཕེབ།
དེ་ནུབ་གོང་དཀར་དུ་ཉི་ནུབ་ལ་སླེབས། གོང་དཀར་དུ་དྲུང་ཡིག་རྒྱ་མཚོའི་ནང་དུ་བསྡད། མཁྱེན་རབ་ལགས་དང་དཀོན་གཉེར་བའི་གྲྭ་པ་འགའ་ཞིག །གནས་ཆུང་བའི་སྐུ་མག་སོགས་ཕེབ་མི་མང་བར་བྱུང༌།
སང་ཞོག་ནམ་ཕྱེད་ཡོལ་ཁ་ཏོན་གྲུབ་འཕྲལ་ཐོན་སོང༌། རྒྱལ་གྲུབ་གླིང་ཐུབ་ནམ་གྱིས་འཁྱོལ། དེ་ནས་མགྱོགས་པར་འོངས་པས་ར་བ་སྨད་དུ་ཉི་མ་ཁ་འབོལ་ལ་འབྱོར། ཚེས་དྲུག་གི་ཉིན་བློ་གསལ་ཀྱང་ཕེབ་བསུར་ཕྱིན་པའི་མགྲོན་གཉེར་ལ་ཚེས་བདུན་ལ་གྲྭ་ཚང་གི་ཞབས་བརྟན་ཡིན་གཤིས་བརྒྱད་ལ་ཕུལ་ཆོག་པ་སྙན་གསན་ཕུལ་འདུག་དོན་ལྟར།
དེ་ཉིན་གྲྭ་ཚང་གི་ཞབས་བརྟན་གྱི་དུང་བརྡ་གཏོང་བ་དང་སླེབ་པ་དུས་མཉམ་དུ་བྱུང༌།
མཇལ་ཕྱག་ཀྱང་ཤར་མར་ཚོགས་རང་དུ་ཞུས་པར་གོང་མ་རིན་པོ་ཆེ་ཁྲི་ཐོག་ནས་བཞེངས་པའི་དགྱེས་ཚོར་ཆེ་བར་ཞལ་འཛུམ་བཅས་གནང༌། དཔོན་སློབ་ནས་ཚེ་དཔག་མེད་རོང་སྟོན་བརྒྱུད་པར་སྦྱར་ཆོག་པའི་ཆོག་ཁྲིགས་ངེད་རང་ནས་བགྱིས་པ་དེ་འཛུགས་པ་གནང་བ་གསུང་ཆོག་ཀྱང་ཤིན་ཏུ་འགྲིགས་པར།
སྐུ་གསུང་ཐུགས་རྟེན་བདག་གིས་བཤད་པ་བགྱིས་ནས་དཔོན་སློབ་ཀྱིས་རིམ་གྱིས་བཏེག་ནས་ཕྱག་ཏུ་འབུལ་བ་གནང༌།
ཞལ་བཞེས་ངེད་ཀྱིས་ཞུས་པར། ཚོགས་པས་མཎྜལ་འབུལ་བ་སོགས་དང༌། སྤྱི་སྒེར་ཐམས་ཅད་ནས་འབུལ་དཔངས་ཤིན་ཏུ་མཐོ་བར་འདུག །དེའི་སང་ཉིན་ཡང་སྔ་མ་ཇི་ལྟ་

བ་བཞིན་གསུང་ཆོག་གྲྭ་ཚང་ནས་མང་ཇ་གཉིས་ཐོག་ནས་གནང་བར། ངེད་རང་ནས་སྐུ་རྟེན་བདག་ཉིན་ཆེན་པོ་བཟང་པོ་དཔལ་གྱི་ཞལ་གཟིགས་གྱི་སྒྲོལ་མའི་སྐུ་མཐོ་གང་བ། གསུང་རྟེན་བདག་ཉིད་ཆེན་པོའི་ཕྱག་དཔེ་རྒྱ་ནག་མ་པདྨ་རཱ་ག་དང་མ་རྒད་སོགས་ཀྱི་ཕྲ་ལྡན།
བ་སོའི་གླེགས་ཤིང་འགོངས་ཆེ་བ། ཐུགས་རྟེན་གདུང་རྟེན་ལྕགས་རྩེ་མ། མཛོད་བཏགས་འདོམ་འཁོར་མ་བཅས་ཕྱག་ཏུ་ཕུལ། མཛོད་བཏགས། བསོད་བཏགས། རྟགས་བརྒྱད་བཅས་ལེགས་པ་ཉི་ཤུ་རྩ་དགུའི་ཕོན་གྱིས་མགོ་བྱས་པའི་བཅུ་གསུམ་ཚན།
རྡོ་རྗེ་གསང་ལམ་དམར་པོ་ལེགས་པས་མགོ་བྱས་པ། སངས་རྒྱས་སོ་ལྔའི་སྐུ་ཐང་གྲྭ་ཚར་སྤུས་ལེགས་བཅོ་ལྔས་མགོ་བྱས་པ། སྦུགས་ཆོལ་རྙིད་མ་ཤུབ་བཅས་ཀྱི་མགོ་བྱས་པ།
འདི་ཐམས་ཅད་ལ་དྲིལ་གཏན་ནས་མེད། མཇུག་ཏུ་ཉ་ལྕིབས་ཀྱི་མེ་ཏོག་ཆས་མགོ་བྱས་པ་སོགས་གང་ཡོད་ཐོག་ནས་དངོས་གཙང་བར་ཕུལ། རྨོར་པའི་སྤྱི་སོ་གྲྭ་པ་སོ་སོའི་འབུལ་བ་འོང་ནད་ཁྱག་ཡོད།
དེ་མཇུག་ཏུ་རབ་བརྟན་གྱི་བཙུན་མ་རྣམས་ཀྱིས་སྤྱི་འབུལ་དང་སྒེར་འབུལ། བྱང་ཁ་བརྒྱུད་ཀྱི་སྦྱིན་བདག་རྣམས་ཀྱང་མཐུད་པས་བག་དྲོ་བར་བྱུང༌། སྟེང་དུ་སྒེར་མཇལ་ལའང་མཛོད་བཏགས་ཕོན་ཆེ་བ་དང༌།
ཡུམ་དྲུང་དང་ཕྱག་མཛོད་ལའང་ཕྱག་མཇལ་ཇ་ནོམ་པ་ཕུལ། ཡར་ཀླུངས་སོགས་ནས་ངེད་ཀྱི་ལག་ཏུ་གནམ་ལྕགས་ཀྱི་རྡོ་རྗེ་ཡོངས་གྲགས་དེ་ཡོད་པ་སྙན་དུ་འབུལ་མི་བྱུང་སྟབས།
ཕྱག་མཛོད་ནས་དེ་འདྲ་ཡོད་འདུག་པ་སྤུས་བསྒྱུར་དགོས་ནན་གྱིས་གནང་བྱུང་བར་ཐོག་མར་དེ་འདྲིའི་རེགས་མེད་ཅེས་སྐུ་རྩེད་ཞུས་པར་ནན་བསྐྱེད་གནང་བྱུང་བར། དེ་འདྲ་ཡོད་པ་སྔ་སོར་ནས་འབུལ་རྩིས་

ཡིན་རུང་བདག་རྐྱེན་མ་གནང་ན་ཆུད་ཟོས་དོགས་བྱུང་ཀྱང་ཐུགས་ལ་གཏད་ན་ཅིས་ཀྱང་འབུལ་སྤྲོ་ཞེས་མཐིང་ཁྲ་དང་ཁ་བཏགས་ཀྱི་ན་བཟའ་བཅས་བདག་ཆེན་རིན་པོ་ཆེ་རང་གི་ཕྱག་ཏུ་ཕུལ་བས་ཤིན་ཏུ་དགྱེས་པའི་རྩེར་སོན།
བདག་ནི་ནོར་བདག་པོའི་ཕྱག་ཏུ་འཕྲོད་སྙམ་དགའ་བ་ཐོབ། ད་དུང་དེ་རིགས་ལག་ཏུ་འཁོར་བྱུང་ན་ཅིས་ཀྱང་དགོས་ཞེས་བཀའ་གནང་ཞིང༌། ཡུམ་ནས་ཀྱང་ནན་བཅག་ཆེ་བར་བྱུང༌། སྐུ་ཞབས་རིན་པོ་ཆེས་དམ་རྫས་སྟོང་རྡོ་བརྒྱ་རྡོ་གཉིས།
སིལ་མ་ཕོན་ཆེ་བ་ཕྱག་མདུད་བཅས་དང༌། དངུལ་སོགས་ཚན་གྲངས་གནང་བ་མ་ཞུས་ཀྱང༌། དེ་ནུབ་ཕྱག་མཛོད་ནས་རྡོ་རྗེའི་ལེགས་སོ་ཡིན་གནང་བའི་དངུལ་སྲང་སུམ་ཅུ་ཁ་བཏགས་བཅས་གནང་བར།
དེ་ལ་བལྟས་ནས་ཕུལ་བ་མིན་པས་དམ་རྫས་བྱུང་ན་གོང་བྱུང་ཞུ་དགོས་ཞུས་པར་ཐ་མའང་ཕྱེད་བཞེས་གནང་ཀྱང་མ་ཞུས། ད་ལམ་འདི་ཁར་དམ་རྫས་འཛངས་པས་ཚན་ཆེ་བ་མེད། སླར་འབུལ་གནང་བས་ཞོགས་པ་དམ་རྫས་བརྒྱ་རྡོ་སིལ་མ་བཅས་མང་བར་བྱུང༌།
དེ་ནས་གྲྭ་ཚང་དཔོན་སློབ་དང་ངེད་གསུམ། དབུ་ཆོས། ཞོལ་གྱི་དྲུང་འཁོར་བཅས་ཆིབས་སྐྱེལ་ཚན་ཆེ་བ་བཅས་སྒང་སིབ་བར་ཆིབས་སྐྱེལ་ཞུས། ངེད་དེ་ནུབ་ར་བ་སྨད་དུ་བསྡད།
སང་ཉིན་རང་གནས་སུ་ལོག །དེ་སྐབས་སྐྱིད་གཤོངས་སུ་ཡུམ་དྲུང་ནས་ས་སྐྱར་རྒྱ་ཅན་མེད་གཤིས་སྔ་ཕན་རྩོལ་བ་བྱས་ཀྱང་མ་བྱུང་བས། ད་ལམ་དེ་ཁ་གཞན་དང་མ་འདྲ་བའི་ཐུགས་འདྲིས་ཆེ་སྟབས་ཕྱག་ན་ཡོད་ན་དང༌།
དེ་མིན་ཐུགས་རྩོལ་དགོས་ཚུལ་གནང་བྱུང་བར། ངེད་རང་ལ་ཁྱད་པར་འཕགས་པ་ཞིག་ཡོད་པ་སྐུ་ཞབས་སུ་ཕུལ་ཚར་བས་གོང་ཆོས་ཚུན་ལ་འབུལ་ཐུབ་པ་འོང་ཞུས་ནས་འདི་ཁ་

ནས་རྒྱ་ཅན་རྩ་བ་དང༌། བླ་མ་མལ་གྱི་ཐུགས་དམ་རྟེན་འཁོར་ལོ་བདེ་མཆོག་ནག་པོ་ལུགས་ཀྱི་སྐུ་བརྙན་རྡོ་ནག་ལས་གྲུབ་པ་ས་ཆེན་གྱི་ཕྱག་ཏུ་བྱུང་བ། ཕྱིས་དཔོན་ཨག་གླེན་ལ་གནང་བའི་སྣ་དཀར་རྩེའི་ནང་རྟེན་དུ་བཞུགས།
ཕྱིས་རྡོར་བྲག་གི་ཕྱག་ཏུ་འབྱོར་པར་སྟོར་དུས་འཁྱར་བ་ངེད་རང་གི་ལག་ཏུ་འབྱོར་བའི་ཁྱད་ཅན་དེ་དང་བཅས་འབུལ་བར་བློ་གསལ་བཏང༌། གོང་དཀར་ཆོས་སྡེར་ཞུ་ཡིག་བཅས་ཕུལ་བས་ཤིན་ཏུ་དགྱེས།
བཀའ་ལན་རྒྱས་པ་དམ་རྫས་མང་བ་བཅས་གནང་ཞིང༌། ད་དུང་དེ་རིགས་བྱུང་ན་དགོས་ཚུལ་བཀའ་ནན་ཆེ་བ་བཅས་སྐུ་ཞབས། ཡུམ། ཕྱག་མཛོད་ཐམས་ཅད་ནས་རྒྱས་པར་གནང༌། སྐྱིད་གཤོངས་སུ་ཆོས་ལྡན་བཟང་པོ་འདས་པའི་གོང་ཞབས་སུ་ལྗགས་བསྔོ་རྟེན་དང༌།
འདི་གར་ཀྱང་བསྔོ་བྱང་གི་རྟེན་སྐྱེལ་བར་འབྱོར། བླ་བྲང་ནས་ཀྱང་དབོན་རིན་པོ་ཆེས་ཞབས་བརྟན་འབུལ་བར་མགྱོགས་པར་ཐོན་རྒྱུན་ཡིན་པས་ཞལ་བཞེས་ཞུ་ལུགས་རྒྱས་བསྡུས་གཉིས་ཙམ་དགོས་གནང་ལྟར་ལུགས་མང་བར་ཡོད་པའི་རྒྱས་པ་དང༌།
ཅུང་ཟད་བསྡུས་ཙམ་བཅས་ཕུལ། མི་འགྱང་བར་རྒོད་དཀར་ལ་བརྒྱུད་གྲྭ་པ་ལྔ་བཅུ་སྐོར་ཞབས་བརྟན་འབུལ་བར་ཕེབ་པར་གྲྭ་འགྲིགས་པར་བྱུང་འདུག
།ཚུར་ལམ་དཔོན་སློབ་ཐམས་ཅད་འདི་གར་ཕེབ། རྗེ་བཙུན་ཡིད་བཞིན་འཁོར་ལོའི་གསུང་ཆོག་དང་འབྲེལ་བའི་བརྟན་བཞུགས་རྒྱས་པར་གནང༌། སྤྱི་སོ་ནས་རྒྱལ་སྲིད་སྣ་བདུན་དངུལ་གྱི་འབུར་མ།
རྫས་བརྒྱད་ཙཀླི། རྟེན་ཁེབས། ཐེར་མ་སྦུགས་སོགས་དང༌། དབོན་རིན་པོ་ཆེ་གྲྭ་དམངས་བཅས་པས་ཆེ་འབྱོར་ཆུང་འབྱོར་འབུལ་བ་གནང༌། དབོན་རིན་པོ་ཆེས་སྔ་སོར་ཕུལ་བའི་ཞལ་བཞེས་སྒྲ་དག་ཅིང་བརྗོད་བྱ་གཙང་བར་འདུག་པས་དགའ་བར་བྱུང༌།

ཞག་གཉིས་ཀྱི་བར་བཞུགས། བསྐང་གསོ་རྒྱས་པར་གནང་བས་སྐུ་རིམ་སྨར་བར་བྱུང༌། དགེ་སློང་ཚུལ་རྒྱམ་ལགས་ཀྱང་ཕེབ་པ་ཕྱག་རྡོར་ཐུགས་དམ་མ་སྤུས་གཙང་བ་སྟེར་བ་གནང༌། འདི་ལོ་བསམ་ཡས་སུ་མཆོད་འབུལ་དང་གནས་གཟིགས་ལ་ཅིས་ཀྱང་འོང་དགོས་གནང་བྱུང་བས་དེ་ག་བྱེད་དགོས་འདུག་ཞུས་ཀྱང༌།
ཟླ་བ་བཞི་པར་སྒེར་པ་ནས་བང་ཕྱིན་གནང་བའི་རྒྱལ་སྲས་རིན་པོ་ཆེའང་ཕེབ་སྟབས་ཆོས་བཀའ་མང་ཙམ་ཞུ་དགོས་བཅས་ཚེས་ག་ཙམ་ལ་གདན་འདྲེན་བཏང་ཆོག་གི་གསལ་དགོས་ཕེབ་པར།
ཚེས་བཅུ་གསུམ་ལ་གནང་ན་འོང་ཞུས་པ་དུས་ཐོག་དེ་གར་ཕེབ་བྱུང༌། བློ་གསལ་ནི་འགྲོ་མ་ཐུབ། ངེད་བློ་ལྡན་གཉིས། དགེ་སློང་ཚུལ་རྒྱམ། ཆོས་ལྡན་བཅས་དང༌།
སྲས་པོ་རྟ་གཡོག་བཅས་ཚེས་བཅུ་གསུམ་ལ་འདི་ནས་བཏེག །དེ་ནུབ་ལྷ་རྩེར་བསྡད། དེ་ནས་ཚོང་འདུས་ཚོགས་སུ་ཞག་གཅིག །བཅོ་ལྔའི་ཉིན་རྩེས་དོང་བྲག་གདོང་གཟིམས་སྤྱིལ་དུ་ཐོག་མར་ཕྱིན། དེའི་སང་ཉིན་སྒེར་པ་རྗེ་དབོན་རིན་པོ་ཆེ་ཕེབ་ནས།
རྒྱལ་སྲས་རིན་པོ་ཆེ་མ་ཕེབས་བར་ཁ་སྐོང་པུསྟི། ཞལ་པོད་སོགས་ལུང་མང་དུ་ཕུལ། དེ་ནས་རྒྱལ་སྲས་རིན་པོ་ཆེའང་ཕེབ་པའི་ཐོག་མར་གསང་འདུས་འཇམ་རྡོར་གྱི་དབང་རས་བྲིས་ལ་བརྟེན་པ།
ཞལ་བསྙེན་དུས། སྒྲུབ་དུས། ལས་སྦྱོར། གསང་སྒྲུབ་ཀྱི་རྗེས་གནང་ཐུན་མོང་མ་ཡིན་པ། སྒྲུབ་དུས་ཐུན་མོང་མ་ཡིན་པ། ལས་བཞི་སོ་སོའི་མགོན་པོ་དང༌། སྲུང་འཁོར་ཚེ་ཁྲིད་ཐུན་མོང་མ་ཡིན་པ།
གསང་ཁྲིད་ཤིན་ཏུ་སྨིན་པ། གུར་གྱི་ཡང་སྐོང་པུསྟིའི་ལུང༌། བེག་པོད་ཀྱི་ལུང༌། རྟ་མགྲིན་ཡང་གསང་གི་དབང༌། གིང་ལྔ་གཟའ་གདོང་གི་

བཀའ་གཏད། བེག་ཙེ་གཙོ་རྐྱང་གི་བཀའ་གཏད། རྫོང་ཆུང་ཚེ་དབང༌། རྟ་མགྲིན་གསང་སྒྲུབ་ཀྱི་བྱིན་རླབས་སོགས་མང་བར་ཕུལ། རྩེས་དོང་ལྔ་མཆོད་པ་གླིང་སྨད་བཀའ་བཅུ་པ་དང༌། དབུ་མཛད་ནམ་མཁའ་སོགས་ལ་རྣམ་འཇོམས་སོགས་དང༌།
སྨེ་བརྩེགས་ཀྱི་རྗེས་གནང༌། གླིང་སྨད་བཀའ་བཅུ་པར་རྣལ་འབྱོར་མའི་བྱིན་རླབས་དང༌། ཤར་ཁྲིད། འབྲས་གླིང་དཔོན་སློབ་དང༌། བཀའ་ངག་བརྟན་སོགས་ལ་རྣལ་འབྱོར་མའི་བྱིན་རླབས་དང་ཤར་ཁྲིད།
མར་བླ་མ་ལའང་ཡོད། སྡེ་པ་རྒྱ་ཕྲུག་པ་སོགས་དང༌། ལྔ་མཆོད་འབྲས་གླིང་སོགས་ནས་ཕེབ་མི་ཤིན་ཏུ་མང་བར་བྱུང༌། འདི་ལོ་ཆར་པ་དཀོན་སྟབས་ཆར་འབེབས་དགོས་ཚུལ་གཞིས་བཞུགས་ནས་གསུང་བ་ལྟར་ཆར་རྫས་སྦས་ཀྱང་རྒྱལ་པོའི་བཀག་བྱ་ཆེ་བའི་རླུང་གིས་གཏོར་བ་འབའ་ཞིག་བྱུང་བར།
དོ་སྔོན་གྱི་རྩེར་དར་ལྕོག་དམར་པོ་ལེགས་པ་དང༌། གསོལ་མཆོད། གསེར་སྐྱེམས་བཅས་འབུལ་བཅུག །དེ་མཐུན་གཟིམས་སྤྱིལ་ཐོག་ནས་དགེ་སློང་ལགས་ཀྱིས་གསེར་སྐྱེམས་འབུལ་བ་གནང༌།
ངེད་རང་ནས་ཀྱང་དམིགས་ཕུག་གི་གཏོར་མ་ཕུལ་བས་དེ་ནུབ་ས་སྲིབས་ནས་ནམ་མ་ལངས་བར་མཚན་ཡལ་ཆར་པ་ཤིན་ཏུ་ཆེ་བར་བབས། མི་ཐམས་ཅད་བདེ་ལ་བཀོད།
ཁེ་གསུམ་རྩྭ་རར་དཔལ་ལིའི་སོག་པོ་རྟ་གསོ་བ་འགའ་རེ་ན་བ་ཆིབས་དཔོན་དབང་གྲགས་ཀྱིས་ཁྲིད་ནས་བྱུང་བས་བཀའ་བསྒོ་ཚེ་དབང་བྱས་པས་དྲག་ནས་དགའ་བར་བྱེད་ཀྱིན་འདུག །བཀྲ་ཤིས་ཆོས་སྡེ་ནས་དགེ་སློང་ཀུན་མཁྱེན་རིན་ཆེན་བྱ་མ་རྟར་བྱུང་བས་ཅིས་ཀྱང་འོང་དགོས་ཚུལ་ཟེར་བར་རེ་ཞིག་ཁས་ལེན་མི་བདེ་བྱས་ཀྱང༌།
དཔོན་རིན་པོ་ཆེ་རྒྱལ་སྲས་

སྐུ་ཞབས་སུ་ཕེབ་ཞོར་དུ་ཕེབ་པས་འོང་དགོས་ཚུལ་དང༌། དགེ་སློང་བསོད་ནམས་རིན་ཆེན་གྱིས་ཀྱང་ཨུ་ཚུགས་བཅས་ན་ནིང་ཕེབ་གདོང་ནས་མཁས་བཙུན་གྱི་སྙན་གསན་ཕབ་དོན་ལྟར་ད་ལམ་དམ་ཚིག་ཐུབ་བྱུང་བས་སེར་ཚོགས་ཀྱི་དབུར་ཅིས་ཀྱང་འོང་དགོས།
གྲྭ་བསྒྲིགས་ཚར་ཟེར་བར་ཞག་གཅིག་འོང་བར་ཁས་བླངས། དབང་དྲག་སོག་པོ་ཅན་ལ་རྟ་གསར་ནས་དུས་བསྒྲིགས། རྒྱལ་སྲས་སྐུ་ཞབས་ནས་ཚོགས་འཁོར་རྒྱས་པའི་ཐོག །ཕག་མོའི་སྐུ་རྒྱུ་ལེགས་པ།
ཁ་བཏགས་ཆེ་བ། གསེར་སྲང་གང༌། དངུལ་སྲང་བདུན། གོས་ཆེན་དམར་པོ་ཡུག །དངུལ་གྱི་བུམ་པ་འབུར་མ། རིགས་གསུམ་དཀྱིལ་ཐང༌། རྩེ་ཞྭ་ལེགས་པ་སོགས་དཔག་མེད། དགེ་སློང་ལགས་ཀྱིས་རི་བོ་ཆོས་གླིང་ནས་ལེན་མི་གནང་བའི་གནས་བཅུའི་སྐུ།
ཐང་བྲིས་སྤུས་ལེགས་ཞལ་ཁེབས་ཏོག་སོགས་བཟང་གྲུབ་བཅུ་གཅིག་གྲྭ་ཚར། མེ་ཏོག་བུམ་པ་བརྒྱད་གཞོགས་ཆེ་ལེགས་ཚ་གསེར་མ་ཆ། ཐང་ཀའི་བཞུགས་སྒམ་སྐྱི་བཏུམས་མ་སྒོ་ལྕགས་ལྡེ་བཅས་ཆ།
བལ་ཟམ་ཁྲ་བསྒྲིགས་ཀྱི་གནམ་རྒྱན་གླིང་གསུམ་བཅས་གནང༌། དེ་ནས་བཀྲ་ཤིས་ཆོས་སྡེར་ཕྱིན་པའི་ཡར་ཞོར་ཁྲ་འབྲུག་ན་གར་སོག་པོ་རྣམས་ཀྱིས་ཞོ་དང་ཇ་སོགས་ཞུས།
དངུལ་དར་སོགས་ཕུལ་བྱུང༌། དེ་ནས་བཀྲ་ཤིས་ཟམ་པ་ཐོན་མཚམས་སུ་སེར་སྦྲེང་རྒྱས་པ། མགོན་ཁང་ཐོག་ནས་དུང་རྒྱ་གླིང་སོགས་རྒྱས་པ། དབོན་རིན་པོ་ཆེ་དང་གཉེར་པ་སོགས་སྣེ་གདོང་གི་ཐད་དུ་ཆིབས་བསུར་ཕེབ།
དེ་ཉིན་རྒྱལ་ས་སྒང་པ། རས་ཆུང་ཕུག་པ། ཆོས་ལུང་རབ་བརྟན་པ། ཤེལ་བྲག་པ་སོགས་ཚོགས་པ་ཆེ་བར་འདུག །

ཐོག་མར་སྒོ་སྤེ་སྟེང་དུ་བཞུགས་གྲལ་དང༌། དེ་ནས་སེར་ཚོགས་ཀྱི་ཚོགས་དབུར་ཕྱིན། བསྔོ་བ་རྒྱས་པར་བྱས། ཚོགས་སུ་ཇ་མཆོད་དུས་གསུམ་རྒྱལ་བ་མ་གྱེར་བྱུང་བས་དགའ་སྤྲོ་ཐོབ། དབོན་རིན་པོ་ཆེས་ཆོས་ཀྱི་དྲི་བ་བརྡ་ཆད་ཆགས་པ་འདུག་ཅིང༌།
སང་ཞོགས་བླ་བྲང་ལ་དཀར་སྤྲོ་འབུལ་ནོད་རྒྱས་པ། དེ་ནས་འདུ་ཁང་དུ་བཞུགས་ཁྲི་ཆེན་མོའི་ཐོག་ཏུ་བོས། སྤྱི་སོའི་སྟོན་མོ་འབུལ་བ་དཔག་མེད་བྱུང༌། དེ་ནས་ཨུ་ཚུགས་གནང་བྱུང་ཀྱང་བྲེལ་གཡེང་སྟབས་མཆོད་མཇལ་ཞུས་ནས་ཐོན་འོང༌།
གྲྭ་དམངས་ཤར་གྱི་ཞིང་སྟེང་དུ་སྐྱེལ་བར་ཕེབ། དབོན་རིན་པོ་ཆེ་སྤྱི་ས་བཅས་པས་རྟ་སྐྱེལ་དུ་ཕེབ། བཀྲ་ཤིས་ཟམ་པའི་ཐད་ཀ་ནས་ཁ་བཏགས་ཀྱི་གཡབ་མོ་གནང་བར་རྟ་ཁ་ལན་གསུམ་བསྒྱུར།
བཀྲ་ཤིས་མཐོང་སྨོན་དུ་བོས་པས་སྟེར་སྦྱིན་དང་དཀར་སྤྲོ་རྒྱས་པར་གནང༌། དབོན་རིན་པོ་ཆེ་དཔོན་གཡོག་དེ་ནས་ཕྱིར་ཕེབ། དེ་ནུབ་ཁེ་གསུམ་དུ་ཤོག་གནང་ཕྱིན་སྡེ་པ་མཆོད་དཔོན་ལགས་ཀྱང་ཕེབ་འདུག
།ཟངས་པར་གླིང་གི་སྦུགས་གཟིམས་ཆུང་ཤིན་ཏུ་སྤྲོ་བར་འདུག་པ་དེར་བསྡད། ཞལ་ངོ་རྣམས་དང༌། རྒྱལ་ཆེན་གྱི་སྐུ་རྟེན་པ་བཅས་ལ་ཚེ་རྟ་རྒྱས་པ་བརྒྱ་རྩ་ཕུལ།
སང་ཞོགས་སྟེང་ཤོད་ཐམས་ཅད་དང་མགོན་ཁང་བཅས་པར་ཁྲུས་གསོལ་དང་མེ་ཏོག་གཏོར། སྤྱི་སྒེར་ཐམས་ཅད་ནས་ཐེར་མ་སྤུས་ལེགས་སོགས་གནང་སྐྱེས་དཔག་མེད་སྩལ། དེ་ནུབ་རྩེས་དོང་དུ་ཕྱིན།
རབ་འབྱམས་པ་ངག་དབང་བསྟན་འཕེལ་ལགས་ཀྱི་སྐུ་འཁོར་ཐམས་ཅད་ལ་ཚེ་དབང་ཕུལ། རབ་འབྱམས་པ་ལགས་ཀྱིས་ཐེར་མ་སོགས་གནང་བྱུང༌། དེ་ནས་སྒེར་པར་ཕྱིན། རྗེ་བཙུན་བགྲེས་པ་རྣལ་འབྱོར་མའི་མཚམས་ལོ་

གསུམ་ལ་བཞུགས་པ་ཅུང་ཞིག་ལྟེམ་པར་ཚེ་དབང་བཀའ་བསྒོ་ཕུལ། ཞལ་ངོ་དམངས་ལ་གཟིམས་ཆུང་དུ་འཆི་མེད་དཔལ་སྟེར་གྱི་ཚེ་དབང་ཕུལ། ཆོས་ཡོན་བླ་གོས་ལུ་ཧང་ལེགས་པ། ཇ་འཁོར་དྲུག །གསེར་སོགས་དཔག་མེད་གནང༌།
དེ་ནས་ཚོགས་འདུས་སུ་ཞག་ཏུ་བསྡད། ལུམ་གྲུ་གཏོང་མ་ཐུབ་གཤིས་རྡོར་བྲག་གི་གྲུ་དོན་དེ་ནུབ་སྨད་པའི་ནང་དུ་བསྡད། སང་ཉིན་སྔ་བར་འོངས་པས་གུང་ཚིགས་སྔ་ཕྱོགས་ལ་འབྱོར། འཕྲེང་པོ་དགའ་ལྡན་གླིང་དུ་རྒྱལ་ཆེན་གྱི་གཙང་ཁང་ལ་རབ་གནས་ཞུ་བར་ཕྱིན།
གཞི་པ་གྲྭ་ཚང་དུའང་འབོད་པ་གནང༌། བརྟན་བཞུགས་རྒྱས་པར་བྱུང༌། སྡེ་པ་གྲྭ་ཚང་ཐམས་ཅད་ནས་འབུལ་ནོད་བསམ་གྱིས་མི་ཁྱབ་པ་བྱུང༌། བསམ་ཡས་པ་དྲུང་འཚོ་ལགས་ཀྱིས་ཡང་བསྐྱར་དང༌།
བཀའ་ཀུན་དགའ་དོན་གྲུབ་ཞེན་ཆེ་ཞིང་ངར་བ་ཡོད་པ་ནས་དྲུང་འཚོ་ལགས་དང་མཉམ་དུ་གསུང་འཕྲོས་བྱས་པས། ད་ལམ་ལམ་འབྲས་སློབ་བཤད་ཅིག་མ་བྱས་པས་དཀའ་ཐེབས་མེད་པས་འོང་དགོས་ཤིང་དུས་ཀྱང་ཟླ་བ་དགུ་པ་རང་ལ།
དེ་མིན་ཟླ་བ་བཅུ་པ་ཚུན་ལ་མ་ཚུགས་པས་དཀའ་ཐེབས་མེད་པའི་ཡི་གེ་ནན་ཆེར་བྱུང་ཞིང༌། འདི་ལོ་མལ་གྲོ་བ་རྣམས་ཀྱིས་ཀྱང་འོང་དགོས་ཚུལ་བྱུང་བས་དེ་འཁོར་ནས་གསལ་ལེན་མི་ཐོང་བྱས།
སྦུས་སྡེ་ནས་སྡེ་པ་ཁྲོ་ཕུ་ནས་ཀྱིས་འོང་དགོས་ཚུལ་གནང་ལྟར་ཕྱིན། ཡར་ལམ་ལྕགས་ཟམ་དུ་ཞག་གཅིག་བྱས་ནས་སྦུས་སྡེར་ཡབ་སྲས་གསུམ་ཆར་བཞུགས་པར་ཕྱག་རྡོར་འབྱུང་འདུལ།
གུར་ཁྲོ་བཅུའི་རྗེས་གནང༌། བྲག་རྫོང་མའི་ཤར་ཁྲིད། ཚེ་རྟ་སོགས་ཕུལ། ཞག་གསུམ་བསྡད་ནས་མར་

ལམ་ཀྱང་ལྕགས་ཟམ་དུ་ཚེ་རྟ་སོགས་ཆོས་སྤྱོད་ཀྱི་ལུང་དཔོན་སློབ་ཐམས་ཅད་ལ་ལྷན་དུ་ཕུལ། དེ་ནས་མལ་གྲོར་ཕྱིན་པའི་ཡར་ལམ་སྣོན་གཞིས་ཀར་ཞལ་ངོ་རྣམས་ལ་ཚེ་རྟ་བྱ་བས་ཁྲུས་ཕུལ། ལྷ་ས་ནས་སྡེ་པ་བཀའ་བློན་ལུམ་པ་ནས་ཀྱིས་ཀྱང་འོང་དགོས་གནང་ལྟར་བཀྲ་ཤིས་བདེ་ལེགས་སུ་ཞག་གསུམ་འགོར་ཞིང་ཚེ་དབང་བརྒྱ་རྩ་ཕུལ།
གང་ཅིས་བཀའ་གླེང་གནང་སྦྱར་མང་བར་སྩལ། དེ་ནས་ལྷ་གདོང་བརྒྱུད་མལ་གྲོར་སླེབས་འཕྲལ་ནས་ཚོགས་པ་གདན་འདྲེན་གྱི་གྲལ་དབུར་འགྲོ་ཉག་ཅིག་བྱས།
གྲྭ་པ་རྣམས་ལ་མང་ཇ་བཀྲས་བཏགས་རེའི་ཕྱག་འགྱེད་ཕུལ། བར་སྐབས་སུ་མ་ཕྱིན་པས་སྐྱ་སེར་ཐམས་ཅད་ནས་གཞིས་ལེན་མི་འཐོབ་ལྟ་བུར་བྱུང༌།
རྫམ་ཆུང་བཀའ་བཅུ་པས་སྦྱིན་བདག་བྱས་པའི་ཆོས་ཁྲི་ཐང་དུ་ཁྲོམ་དབང་ཉི་མ་གཉིས་བྱས། ཟླ་བ་གཅིག་ཙམ་འགོར་ཞིང་ཚེ་དབང་མ་གཏོགས་ཆོས་ཀྱི་རིགས་མ་དགོས་པས་སྐྱིད་པ་བྱུང༌། ཤ་མར་ཐུད་གསུམ་གྱི་གཙོར་གྱུར་གྱི་ཚོགས་འཁོར་བཅས་བརྟན་བཞུགས་བྱེད་མི་མང་བར་བྱུང༌།
ཚལ་པ་ཁང་གསར་པའི་མ་ན་བའི་རམ་པ་ཁང་གསར་ནས་མར་ལམ་དུ་འོང་དགོས་པའི་མི་འཆད་ཀ་རང་དུ་བྱུང༌། ཚར་དགུ་ནས་ཀྱང་མར་ལམ་འོང་དགོས་པ་དང༌།
ལྷག་ཏུ་སྡེ་པ་བཀའ་བློན། བློ་མཁར་ནས་སོགས་སྙན་གསན་འབུལ་མི་ཤིན་ཏུ་མང་བར་བྱུང༌། མལ་གྲོ་ནས་མར་ལམ་བློ་མཁར་དུ་ཞག་གཉིས་བསྡད། དེ་ནས་གཟིམས་ཁང་ཤར་པ་རྣམས་ཀྱིས་བོས་པས་གུང་ཚིགས་བྱས།
མང་ཇ་སྦུགས་ཆོལ་སོགས་ཕུལ། དེ་ནས་བློ་མཁར་ཏུའང་རམ་པ་ཁང་གསར་རང་དུ་ཤར་མར་འོང་དགོས་པའི་བང་ཕྱིན་བྱུང་བ་ལྟར་ཤར་མར་ཕྱིན་པས་མཐོང་གསལ་གནས་ཚང་མི་དགའ་བར་དཔེ་མེད་བྱེད་འདུག །ཞག་ལྔ་འགོར་རིན་ཕན་

ཚུན་ཐམས་ཅད་དུ་ནམ་ལངས་ས་རུབ་ལྟ་བུར་འགྲོ་དགོས་བྱུང་ཞིང༌། བཀའ་བློན་ང་ཕོད་པའི་དེར་ཡང་ཚེ་དབང་བྱས། ཇ་འཁོར་དྲུག །མར་ལྟང་ཆེ་བ། འབྲས་ལྟང་སོགས་དཔེ་མེད་བྱུང༌། དགའ་ལྡན་ཁང་གསར་དུ་གྲྭ་པ་ཡོངས་རྫོགས་ལ་འཆི་མེད་དཔལ་སྟེར་དང༌།
རྟ་མགྲིན་གསང་སྒྲུབ་ཀྱི་བྱིན་རླབས་ཕུལ། གྲྭ་པ་ཐམས་ཅད་ཐུགས་ནང་དག་ཅིང་དམ་ཚིག་གཙང་བ་བཅས་འབུལ་སྤྲོ་བར་བྱུང༌། སྡེ་པ་བཀའ་ལུམ་མ་བཞུགས་སྟབས་བཀྲ་ཤིས་བདེ་ལེགས་སུ་འགྲོ་མ་དགོས་ཀྱང༌།
ཆེ་གཉེན་མང་པོར་འགྲོ་དགོས་བྱུང་བས་སུན་པར་བྱུང༌། འབུལ་ནོད་ནི་ཚད་ལས་འདས་པར་བྱུང༌། དགེ་སློང་ནམ་མཁའ་རྒྱལ་མཚན་མཚོ་ཁ་ནས་ཕེབ་པའི་ཇ་མར་ལྟོས་ཆེ་བ།
གོས་ཡུག་རྟ་སོགས་འཕྱོས་མ་ཆེ། ཨེར་ཏི་ནི་སྦོ་ཤོག་ཐུས་ཀྱང་རྟ་དང་གོས་ཆེན་སོགས་བྱུང༌། དེ་ནས་ཚག་གུར་དུ་ཞག་གཉིས། ནང་ལྷོར་ཞག་གཅིག །སྣོན་དུ་ཞག་གཉིས་རྣམས་འགོར་བས་རང་གནས་སུ་འབྱོར། བསམ་ཡས་རབ་བྱུང་ནས་ཡང་བསྐྱར་བྱུང་བར་ཟླ་བ་དང་པོའི་མཇུག་ཏུ་འོང་བར་ཁས་བླངས།
ཚེས་བཅོ་བརྒྱད་ལ་བཏེག་པས་དེ་ནུབ་སྦྲགས་མདར་བསྡད། སང་ཉིན་ལྡིང་དཔོན་གྱིས་གྲྭ་རབ་མདར་གྲོ་བཏེག་པའི་ཟུར་ཁང་དུ་དྲུང་འཚོ་ཀུན་དགའ་རྒྱལ་མཚན་ལགས།
བཀའ་བཅུ་ཀུན་བཟང་དོན་གྲུབ་བཅས་གསོལ་ཇ་དང་རྟ་བསུར་ཕེབ། ཤར་མར་དབུ་རྩེར་དྲུང་འཚོ་ལགས་ཀྱི་ཤག་ཏུ་སྡོད་ས་བྱས། ཉི་མ་གཉིས་ཉེ་བསྡོགས་བྱས་ནས་ཆུ་སྟག་ཧོར་ཟླ་དང་པོར་རང་ལོ་རེ་དགུ་པར་སླེབས་པའི་ཉེར་གཅིག་གི་གཟའ་ཚེས་ལོ་པཎ་རྒྱལ་བློན་ཐམས་ཅད་ཀྱིས་བྱིན་གྱིས་བརླབས་ཤིང་སྟན་ཆགས་པ་དབུ་

རྩེའི་བར་ཁང་གཡུ་ཞལ་དུ་འདུས་པའི་གཙོ་བོ་གནས་གསར་དབོན་རིན་པོ་ཆེ་ཀུན་དགའ་ལེགས་པའི་འབྱུང་གནས། ཤིང་མང་དཔོན་སློབ་སངས་རྒྱས་རྒྱལ་མཚན། ཆོས་འཁོར་གནས་དཔོན་སློབ་ཟུར་པ། གཞི་པ་དཔོན་སློབ་ཕུན་ཚོགས་ལེགས་ལྡན་སོགས་བླ་མའི་ཚོགས་དང༌།
གཞི་པ་དྲུག །ར་བ་སྨད་རབ་འབྱམས་པ་ངག་དབང་ཚེ་བརྟན། ཚ་པ་དབོན་པོ། བྱམས་གླིང་སྒྲུབ་སྡེ་བ་བདུན། བྱེ་རྫིང་ཚོགས་པ་བཅུ་གཅིག །བཀྲ་ཤིས་ཆོས་སྡེ་པ་བཞི།
རྨོར་པ་གཉིས། སེ་ར་བ་གཉིས། མདོ་གླིང་པ་བཅུ་གཅིག །རི་བོ་བདེ་ཆེན་པ་གཉིས། ཤིང་མང་རབ་འབྱམས་པ་བསྟན་པ་བཀྲ་ཤིས། བཙུན་ཆུང་སློབ་དཔོན་སོགས་གཉུག་མར་གནས་པ་བརྒྱར་ཉེ་བ་བཅས་ཁྱོན་ཕྱེད་ཉིས་བརྒྱ་སྐོར་ལ།
གསུང་ངག་རིན་པོ་ཆེ་སློབ་བཤད་ཀྱི་ཁྲིད་ཤིན་ཏུ་སྨིན་པ་ཚོགས་བཤད་སོགས་ཀྱི་བསྲེ་ལྷད་མེད་པ་སྣང་གསུམ་ཞག་བཅོ་ལྔ་སྐོར་དང༌། བྱང་ཆུབ་ཆེན་པོའི་སྐུ་མདུན་དུ་སྔར་གྱི་སློབ་མ་རྣམས་ཀྱི་སྟེང་དུ་ཞལ་ངོ་བགྲེས་པ་ལགས་སོགས་སྐྱ་སེར་གྱི་འདུས་པ་ཤིན་ཏུ་ཆེ་བར་མཆོད་པའི་རྒྱ་དཔངས་ཆེ་བ་བཅས་བརྒྱུད་པའི་ཁྱད་པར་ཉིས་ལྡན་གྱིས་སེམས་བསྐྱེད།
དེ་ནུབ་བར་ཁང་དུ་སློབ་མ་རྗེས་འཛིན་གྲུབ་ནས་བུམ་པ་ལ་བརྟེན་པའི་བསྙེན་པ་ཁ་གསོ་ཞག་བདུན་གྱི་བར་དུ་བྱས།
ཐུན་མཚམས་སུ་དཔོན་སློབ་སངས་རྒྱས་རྒྱལ་མཚན་ལ་སྔར་མ་གསན་པའི་དམར་པོ་སྐོར་གསུམ་གྱི་རྗེས་གནང་གི་རིགས་སོགས་ཕུལ།
དེ་ནས་རྡུལ་ཚོན་གྱི་དཀྱིལ་འཁོར་དུ་དབང་ཆ་བཅད་པའི་ཉིས་བརྒྱ་སྐོར་དགོས་བྱུང་ཞིང༌། དབང་སྟེགས་ཀྱི་དཀྱིལ་འཁོར་ཀྱང་རྡུལ་ཚོན་བཞེངས་པར་དབོན་རིན་པོ་ཆེ་བཞུགས། ལམ་ཟབ་ཕྱི་ནང༌། བིར་སྲུང་ཕྱི་ནང༌།
བླ་མ་རིན་

འབྱུང༌། ཚར་གསུམ་ཁུག་པ་སོགས་བཏང༌། ལམ་དབང་བསྐུར་བའི་ཕྱི་ནང་བསྐྱེད་རིམ། དབང་བཞི་སོ་སོར་ལམ། ལྟ་བ། གྲུབ་མཐའ། འདའ་ཁ་མ། བར་དོ། སྒྱུ་ལུས། རྨི་ལམ་སོགས་ཆད་མེད་དང༌། བླ་མ་བརྒྱུད་པའི་རྣམ་ཐར་གྱི་ལུང་ལ་སྔ་ཆོས་ལ་རྗེས་གནང་གི་རིགས་ཀྱང་མ་ཆགས་པར་བགྱིས།
བར་སྐབས་སུའང་ཞལ་ངོ་སྐུ་རྟེན་པར་རྣལ་འབྱོར་མའི་བྱིན་རླབས་ཤར་ཁྲིད། ཉེར་མཁོའི་རྗེས་གནང་རིགས་མང་བར་ཕུལ། སྡེ་པ་ཁྲོ་ཕུ་ནས་དང༌།
རབ་བརྟན་རྡོ་རྗེ་ལགས་ལའང་ཚེ་རྟ་ཕྱག་རྡོར་སོགས་ཕུལ། བར་བར་དུ་སྲང་ཁ་གནང༌། སྲང་མདོ་བ། བུ་ཚལ། ཆུ་འཁོར་བ་སོགས་མང་པོར་ཡང་ཚེ་དབང་སོགས་ལ་ཕྱིན། སློབ་མ་རྣམས་ཀྱིས་ཚེ་དཔག་མེད་ཀྱི་ཆོ་ག་དང་འབྲེལ་པའི་བརྟན་བཞུགས་ཇོ་བོའི་སྐུ་མདུན་རབ་བྱུང་བའི་ཚོགས་ཁང་དུ་རྒྱས་པར་འབུལ་བ་གནང༌།
སྔ་ཕྱི་ཕྱོགས་འདུས་དང་གཙོ་བོར་རབ་བྱུང་པ་ཐམས་ཅད་ཀྱིས་གསེར་དངུལ། གོས་དར། སྐུ་འདྲ།
རྡོར་དྲིལ་སོགས་ཚད་འདས་འབུལ་བ་གནང་བྱུང༌། ཞལ་ངོ་སྐུ་རྟེན་པ་ལགས་ཀྱིས་ལྕོག་ཏུ་སྐུ་འདྲ་གསར་བཞེངས་གནང་བར་རབ་གནས་ལ་འབོད་པ་གནང༌། རབ་བྱུང་དབུ་མཛད་སོགས་ཉི་ཤུ་སྐོར་གྱིས་ཀྱེ་རྡོར་ལ་བརྟེན་པའི་རབ་གནས་ཉིན་གང་མ་རྒྱས་པར་བྱས།
རབ་སྟོན་འབུལ་བ་ཧ་ལས་པར་བྱུང༌། ཚོགས་པ་ཐམས་ཅད་ལ་བྱིན་རླབས་སྔོན་དུ་འགྲོ་བའི་རྣལ་འབྱོར་མའི་ཁྲིད་རྒྱས་པ་བདུན་ཕྲག་གཅིག་གི་བར་བྱས། དགེ་སློང་བསམ་འཕེལ་སོགས་གྲྭ་ཚང་གི་གྲྭ་པ་བདུན་ཙམ་ཡོད།
ངེད་རང་གིས་མཁན་པོ། དཔོན་སློབ་སངས་རྒྱས་རྒྱལ་མཚན་གྱིས་ལས་སློབ།

ཆོས་འཁོར་དཔོན་སློབ་ཀྱིས་གསང་སྟོན། བཞི་པ་དཔོན་སློབ་ཀྱིས་དུས་བསྒོ་བ། དགེ་སློང་ཚུལ་ཁྲིམས་རྒྱ་མཚོ་ལགས་དང་དྲུང་འཚོ་ལགས་ཀྱིས་ཁ་སྐོང་གནང་ནས་དབོན་རིན་པོ་ཆེ་གཙོ་བོར་གྱུར་པའི་སྒྲུབ་ཚོ་བཅུ་གཉིས་ལ་བསྙེན་རྫོགས་བྱས།
དགེ་ཚུལ་བརྒྱད་ཅུ་སྐོར་བསྒྲུབས། འཛུགས་སྟོན་དྲུང་འཚོ་ལགས་ཀྱིས་རྒྱས་པ་དང༌། གྲོལ་སྟོན་བཀའ་བཅུ་ཀུན་བཟང་དོན་གྲུབ་ཀྱིས་ཞུས། དྲུང་འཚོ་ལགས་ཀྱིས་སྨན་རྒྱལ་གྱི་སྐུ་རྒྱ་ནག་མ།
བླ་བྲེ་འགངས་ཆེ་བས་གཙོས་པའི་འབུལ་དཔངས་ཆེ་བ། བཀའ་ཀུན་དོན་གྱིས་དངུལ་དང་ཇ་འཁོར་དྲུག་སོགས་དཔངས་མཐོ་བ། བཀྲ་ཤིས་རབ་བརྟན་གྱིས་ཆོས་ཞུ་བ་ཐམས་ཅད་ལ་སྟོན་མོ། སྟོད་ཇའི་འགྱེད་འབུལ་དཔངས་མཐོ་བ།
གྲྭ་པ་སོ་སོས་སྤྱི་མཇལ་སྒེར་མཇལ་སོགས་ཤིན་ཏུ་ཟབ་པར་བྱུང༌། རྣམ་སྲས་གླིང་ནས་འོང་དགོས་ཚུལ་གནང་ལྟར་ཁས་ལེན་ཞུས་ནས་ཕྱིན། སྒ་མཁན་གྱིས་སྒ་གསར་བཟོས་བྱས་པར་ཞལ་ངོ་སྐུ་རྟེན་པ་ལགས་ཀྱིས་སྒ་ཆས་ཆ་འགྲིགས་ཁ་ཁེབས་དང་བཅས་གནང་ནས་གནམ་གླིང་དུ་བསྟོད་དགོས་གནང་ཞིང་བསྟད།
གནམ་གླིང་དུ་ཞག་གཉིས་བསྡད། ཞལ་ངོ་རྣམས་ལ་ཚེ་རྟ་བརྒྱ་ཚར། རྣམ་འཇོམས་ཀྱི་བྱབས་ཁྲུས།
ཕྱག་མཛོད་དུ་ཛམ་ལྷ་དང་དབྱུ་གུ་མའི་རྟེན་འཛུགས་རྒྱས་པར་ཞུས། ཕྱུག་པོ་དགོན་པ་བ་གྲངས་བཅད་ལ་ཀུན་རིག་གི་དབང་ཆ་གཉིས་བསྐུར། སྔ་སོར་འདི་གའི་དཔེ་ཆ་འཁྱར་བ་པུསྟི་གསུམ་ལག་ཏུ་བྱུང༌།
དཔོན་གཡོག་ཐམས་ཅད་ནས་བསྙེན་བཀུར་ཟབ་པ་དང༌། ལགས་དཔལ་སྐྱབས་ཀྱི་ནང་དུ་ཚེ་རྟ་བཀའ་བསྒོ་སོགས་བྱས་ནས་བསམ་ཡས་རང་དུ་སླེབ། སང་ཉིན་མཆོད་རྟེན་དམར་པོ་ཤོག་གནང་ལྟར་ཕྱིན། ཞལ་ངོ་རྣམས་ལ་ཚེ་རྟ་

བརྒྱ་རྩ། དམངས་ལ་ཚེ་དབང་ཕུལ། སྔ་རྟིང་དུ་གོས་ཆེན་གྱི་འགན་སྦྱར། རྒྱན་བཞིའི་གོས་བེར། པང་ཁེབས་སྤུས་གཙང་བ། སྤྱན་རས་གཟིགས་ཀྱི་ལྡེམ་སྐུ་ཛྷཻ་ཀྵིཾ། ཚེ་དཔག་མེད་ཀྱི་གསེར་སྐུ་སོགས་དཔེ་མེད་སྩལ།
སང་ཉིན་ཆོས་མཇལ་ཞུས་པའི་ལྷ་ཁང་སོ་སོར་མཆོད་པ་སྣ་ལྔ། དབུ་རྩེར་བརྒྱ་མཆོད། སྙན་ཤལ་སོགས་ཕུལ་ཞིང༌། ལྷ་ཁང་སོ་སོར་སྨོན་ལམ་རྒྱས་པར་བཏབ། སྡེ་པ་ཁྲུས་ཕུ་ནས་དང་རབ་བརྟན་ལགས་གཉིས་ཀྱང་མཆོད་མཇལ་ལ་ཕེབ་ཡོད།
རབ་བྱུང་པར་མང་ཇ་འགྱེད་ཟླ་བ་བྱུང་ངོ་ཅོག་གི་གནམ་གང་ལ་དྲིན་ཅན་རྡོ་རྗེ་འཆང་གི་སྐུ་མཆོད་ལ་དམིགས་ནས་དངུལ་སྲང་སུམ་ཅུ་ཕུལ། སྔ་སོར་བཀའ་བློན་ཤག་ནས་གཞུང་སའི་དམར་པོ་སྐོར་གསུམ་གྱི་སྒྲུབ་པ་ལ་འོང་དགོས་ཚུལ་གྱི་བཀའ་རྒྱ་ཕེབ་དོན་ལྟར་འགྲོ་རྩིས་ལ།
བཀྲ་ཤིས་བདེ་ལེགས་ནས་སྡེ་པ་གཟིམས་དཔོན་ལགས་སྐུ་ལྟེམ་པའི་འཕྲལ་རང་དུ་འོང་དགོས་པའི་ཚ་ནན་བཅས་ཕེབ་གཤིས་ཚེས་དགུ་ལ་ཐོན་པས་རབ་བྱུང་མཁན་པོ།
མཁན་ཚང་དྲུང་རམས་པ། དབུ་ཆོས་གཉེར་པ། དཔོན་སློབ་སངས་རྒྱས་རྒྱལ་མཚན་སོགས་ཀྱིས་ཆིབས་སྐྱེལ་དང༌། གྲྭ་དམངས་ཡོངས་རྫོགས། སྤྱི་སས་ཐབ་བཏེག་པས་ཁམས་གསུམ་ན་ཁ་བསྒྲལ་བའི་མཚམས་སུ་ཕེབ།
མཁན་པོ་སོགས་དེ་ནས་ཕྱིར་ཕེབ། དྲུང་འཚོ་ལགས། བཀའ་ཀུན་བཟང་དོན་གྲུབ། བཀྲས་རབ་ལགས། འཇམ་དབྱངས་ཡར་འཕེལ་ལགས། སྤྱི་ས་དྲུང་འཚོ་ཚུལ་བསྟན་སོགས་ཟུར་མཁར་བར་སྐྱེལ་བར་ཕེབ།
དེ་ནས་ཁོང་དཔོན་སློབ་ཕྱིར་ཕེབ། ངེད་རང་གིས་ཡར་འོང༌། གཡབ་མོ་བྱུང་བར་རྟ་ཁ་ལན་གསུམ་བསྒྱུར། དེ་

ནུབ་སྒྲགས་མདར་བསྡད། སང་ཉིན་རྡོར་བྲག་གཉེར་པ་ཆུ་སོ་ཁར་ཇ་དང་བཅས་པའི་ཀླུ་སྡིངས་སུ་དཀར་སྤྲོ་རྒྱས་པར་འདུག །དེ་ནས་ཞག་གཉིས་ངལ་བསོས། ལྷ་སར་ཕྱིན་པའི་ཡར་ལམ་སྣོན་དུ་ཞག་གཅིག་བྱས་ནས་བཀྲ་ཤིས་བདེ་ལེགས་སུ་ཕྱིན།
སྡེ་པ་བཀའ་བློན་ཡབ་སྲས་ཐམས་ཅད་ལ་ཚེ་དབང༌། རྟ་མགྲིན་གྱི་རྗེས་གནང་ཕུལ། སྡེ་གཟིམས་རྒྱལ་པོའི་གནོད་པ་ཡིན་འདུག་པས་གསོལ་མཆོད་དང་བཀའ་བསྒོ་ཕུལ་བས་དྭངས་སྐྱེད་ཆེ་བར་བྱུང༌།
ཞག་གསུམ་ཐོག་བཀྲ་ཤིས་བདེ་ལེགས་སུ་རྒྱལ་ཕུར་འགྲུབ་སྦྱོར་འཛོམས་ཐོག་གཞུང་གི་དམར་པོ་སྐོར་གསུམ་གྱི་འཁོར་ལོ་མཁྱེན་རབ་ལགས་མཚམས་འོག་ཏུ་བཞག་པའི་ཕྱག་བྲིས་རུང་བར་གནང༌། རྟགས་ཀྱང་ཤིན་ཏུ་ལེགས་པར་བྱུང༌།
བདུན་གཅིག་གི་བར་སྒྲུབ་པ་ཚུལ་བཞིན་བགྱིས། རབ་གནས་ཀྱང་གཞན་གྱིས་རྒྱས་བཀབ་མ་ཡིན་པར་སོ་སོའི་ལུགས་ལྟར་བགྱིས་ནས་དངུལ་གྱི་མགུལ་གྭ་བསྔགས་བཟོས་གནང་བར་བཅུག
།གཟའ་ཚེས་ལེགས་པར་ཕུལ་ཞིང༌། གྲོལ་མཁར་སྡེ་པ། གཟིམས་དཔོན། བཀའ་བློན་གཉིས་བཅས་པར་དམར་པོ་སྐོར་གསུམ་གྱི་རྗེས་གནང་ཀྱང་ཕུལ། དེ་གྲོལ་ནས་སྡེ་པ་གཟིམས་དཔོན་ལགས་ཀྱི་སྐུ་རིམ་དུ་སྒྲོལ་དཀར་དང་རྟ་མགྲིན་གཉིས་སྔ་དྲོ་ཕྱི་རེད་བགྱིས་པའི་བདུན་གཅིག་བྱས་གྲོལ།
སྡེ་པ་གཟིམས་དཔོན་ལགས། སྡེ་པ་བཀའ་བློན་གུང༌། སེ་པེ་བཅས་པར་སྒྲོལ་དཀར་གྱི་ཚེ་དབང་དང༌། རྟ་མགྲིན་གྱི་བྱིན་རླབས་ཕུལ།
དེ་ནས་སྡེ་པ་རྡོ་རྗེ་རྒྱལ་པོ་ལགས་ཀྱི་གཟིམས་ཁང་དུ་ཞག་ལྔ་བསྡད། ཚེ་དབང༌། འཇམ་དཔལ་ནག་པོ། ཁྱུང་ཁྲའི་རྗེས་གནང་རྣམས་ཕུལ། རྣམ་འཇོམས་

དང་སྨེ་བརྩེགས་ཀྱི་བྱབས་ཁྲུས་རྒྱས་པ་ཉིན་རེ་བཞིན་རེ་མོས་ཀྱིས་ཕུལ། ཚུར་ལམ་ཟུར་ཁང་དུ་འོང༌། ཨིར་ཏི་ནི་སྦོ་ཤོག་ཐུས་བླ་བྲང་རྙིང་པར་བོས། ཤ་སྟོན་དང་དངུལ་སྲང་བཅུ། ཁ་བཏགས་སོགས་བྱིན་བྱུང༌།
ང་ཕོད་ནོར་ནོར་ལགས་གཤེགས་པའི་བྱང་བཞུ་ཞུ་དགོས་བྱུང་བར་དངུལ་སྲང་བཅོ་ལྔ། ཆུང་ཇ་འཁོར་དྲུག་མ། གོས་ཆེན་གྱི་རྩག་པ་སོགས་དཔངས་ཆེ་བར་འདུག །ར་མཐིལ། རམ་པ་ཁང་གསར་སོགས་སུའང་འགྲོ་དགོས་དང༌།
ཆུ་བཟང་ནས་ཚངས་དབྱངས་རྟ་མགྲིན་ཕེབ་པར་ནཱ་རོ་མཁའ་སྤྱོད་མའི་བྱིན་རླབས་ཁྲིད་ཤར། རྣམ་འཇོམས་ཀྱི་བྱབས་ཁྲུས་རྣམས་ཕུལ། གསེར་དངུལ་གོས་ཡུག་སོགས་དཔངས་མཐོ་བར་འདུག །དེ་ནས་བཀའ་བློན་ཞལ་ངོ་གཉིས་ནས་གསེར་དངུལ།
ཇ། མར་ལྟང་སོགས་དཔག་མེད་བྱུང་བ་རྙེད་པ་འཚོལ་མཁན་གྱི་དཔེ་ཐུབ་པར་བྱུང༌། རིམ་གྱིས་ཏ་ནང་ལྷོ། སྣོན་རྣམས་སུ་ཚེ་རྟ་བྱབས་ཁྲུས་ཕུལ། འཕྲེང་གོང་གསལ་སྒང་དུ་གདུགས་དཀར་གྱི་རྗེས་གནང་བགྱིས་ནས་རང་གནས་སུ་སླེབས།
འདི་དག་གི་སྔ་ཕྱི་ཐམས་ཅད་དུ་ལྷོ་བྲག་པ་བཀའ་བཅུ་ཀུན་དགའ་བསམ་འགྲུབ་ཀྱིས་ལམ་འབྲས་སློབ་བཤད་པུསྟི་ཆེ་བ་གཉིས། ཚོགས་བཤད་པུསྟི་ཆེ་བ་གཅིག
།ཆོས་འབྱུང་བརྒྱ་རྩ་པུསྟི་གཅིག རྗེས་གནང་པུསྟི་གཉིས། འཇིགས་བྱེད་ཀྱི་ཚར་པོད་པུསྟི་གཅིག །བརྟག་གཉིས་གསེར་གྱི་པོད་ཆུང་གཅིག །གསེར་ཆོས་པུསྟི་གཅིག །རྡོ་རྗེ་ཕྲེང་བའི་མཛེས་རྒྱན་རྣམས་བཞེངས།
གུང་ཐང་གྲགས་པ་དོན་གྲུབ་དང༌། བསྟན་འཛིན་རིག་འཛིན་བཅས་འོང༌། ར་བ་སྨད་དཔོན་

སློབ་ཟལ་ཕུ་ནས་ཕེབ་པའི་ལས་སློབ་དང་གསང་སྟོན་སྦྲགས། སངས་རྒྱས་རྒྱ་མཚོ་དང་ཀུན་དགའ་བསྟན་འཕེལ་བཅས་ཁ་སྐོང་བྱས་ནས་གུང་ཐང་པ་གཉིས་ལ་བསྙེན་རྫོགས་བྱས། རྒྱ་མཚོ་མདོ་ཁམས་སྤོ་བོ་ནས་འཁོར་བའི་སྔར་མ་ཐོས་པའི་ཚར་ལུགས་ཀྱི་ཆོས་བཀའ་གང་ཐོབ་དགོས་ཚུལ་བྱུང༌།
ལྷ་ས་ནས་དཔལ་ལིའི་ཚེ་སྒྲུབ་བདུན་གསུམ་དགོས་པ་འཕྲལ་རང་དུ་ཚུགས་དགོས་བྱུང་གཤིས་ར་བ་སྨད་དཔོན་སློབ་དང་རྒྱ་མཚོ་མཚམས་འོག་ཏུ་བཞག
།མཚམས་བསྡམས། དེ་ནས་སྐྱིད་གཤོངས་ནས་དཔོན་སློབ་ཀྱང་ཕེབ། རྣམ་སེར་དྲུང་ཆེན་གཤེགས་པའི་སྲེག་ཆོག་སོགས་ལ་འོང་དགོས་ཚུལ་བྱུང་ཡང་མཚམས་དང་ཐུག་པས་འགྲོ་མ་ཐུབ། དཔོན་སློབ་རྒྱ་མཚོ་བཅས་ལ་མགོན་པོའི་སྙན་བརྒྱུད་པུསྟི།
ཁ་སྐོང་པུསྟི། མེ་འབར་མ་རྣམས་ཀྱི་ལུང་བཀླགས། ཆབ་ནག་རི་བོ་དགའ་ལྡན་གྱི་མཁན་པོ་ཟུར་པ། སེར་དཔོན་སློབ་ཆོས་མཛད། རབ་འབྱམས་པ་མགོན་པོ། བདུད་འཇོམས་གླིང་པ་བློ་བཟང་ཕུན་ཚོགས་བཅས་ལ་འཁོར་ལོ་བདེ་མཆོག་དྲིལ་བུ་ལྷ་ལྔའི་དབང་རས་བྲིས་ལ་བརྟེན་པ།
རྣལ་འབྱོར་མའི་བྱིན་རླབས་སྔོན་དུ་འགྲོ་བའི་ཁྲིད་སྨིན་པར་ཞལ་ཤེས་ཀྱིས་བརྒྱན་པ། ཡབ་ཡུམ་ཐུན་མོང་མ་ཡིན་པའི་འཕོ་བ་རྣམས།
གོང་སྟེང་དུ་མགར་རྩེ་བསམ་གཏན་ཆོས་འཁོར་བའི་བཙུན་མ་བརྒྱད། བཀའ་ཕུན་ཚོགས་གྲགས་པ་བཅས་ལ་མི་འཁྲུགས་པ་ལྷ་དགུའི་དཀྱིལ་འཁོར་དུ་དབང་བསྐུར་བ། སྤྱན་རས་གཟིགས་ཀྱི་རྗེས་གནང༌།
ཚེམས་བུ་ལུགས་ཀྱི་དམར་ཁྲིད་རྒྱས་པ། གྲུབ་རྒྱལ་ལུགས་ཀྱི་ཚེ་དབང༌། ཡང་ཤེལ་གྲོང་པ་ཨའོ་བསྟན་འཛིན་ཅན་ལ་འཆི་

མེད་དཔལ་སྟེར་གྱི་ཚེ་དབང་རྣམས། གོང་གི་ཆབ་ནག་མཁན་པོ་གསུམ། དགེ་སློང་ཚུལ་ཁྲིམས་རྒྱ་མཚོ་ལགས། སྡེ་དགེ་སངས་རྒྱས་རྒྱ་མཚོ། བཀའ་བཅུ་ཀུན་དགའ་བསམ་འགྲུབ། ངག་དབང་ཆོས་གྲགས་བཅས་ལ་འཇིགས་བྱེད་བཅུ་གསུམ་མའི་རས་བྲིས་ཀྱི་དཀྱིལ་འཁོར་དུ་ཚར་ལུགས་ཐུན་མོང་མ་ཡིན་པའི་དབང་བཞི་ཡོངས་སུ་རྫོགས་པ།
སེ་ར་བ་གསུམ། ཆོས་དབང༌། ངག་ཆོས་བཅས་ལ་རྭ་ཁྲིད་ཤིན་ཏུ་རྒྱས་པ་བསྐྱེད་རྫོགས་ཚང་བ། ཀྱེ་རྡོར་གྱི་རས་བྲིས་ཀྱི་དཀྱིལ་འཁོར་དུ་དབང་བསྐུར་བ་བཅས་སོང༌།
རྣལ་འབྱོར་མའི་ཁྲིད་ལ་ལྕགས་ཟམ་པ་བསོད་ནམས་རིན་ཆེན་ཀྱང་ཡོད། ཡང་སྐྱོར་མོ་ལུང་མཁན་པོ་ར་ཚར་ཁུ་ཐུག་ཐུ་དགའ་ལྡན་བྱང་རྩེའི་རབ་འབྱམས་པ་བློ་བཟང་རྒྱལ་མཚན་སོགས་དཔོན་གཡོག་བཞི་ཕེབ་པ་འཇིགས་བྱེད་ཀྱི་དབང་ལ་ཡོད་ཅིང༌།
ཁོང་དཔོན་སློབ་བཞི། སེ་ར་བ་གསུམ། དགེ་སློང་ལགས། བཀའ་དྲུང་ཡིག །ངག་ཆོས་རྒྱ་མཚོ། ཀུན་དགའ་དབང་ཕྱུག
།ཆོས་གྲགས། དཔལ་ལྡན་ལགས་བཅས་པར་ནཻ་གུའི་ཁྲིད་སྨིན་རྒྱས་ཕུལ། དམར་པོ་སྐོར་གསུམ་གྱི་རྗེས་གནང་དཀོན་མཆོག་ལྷུན་གྲུབ་པའི་ཡི་གེའི་སྟེང་དང༌། ཛམ་དམར་སྲོག་སྒྲུབ་ཀྱི་རྗེས་གནང་ལུང་བཅས།
རྣམ་རྒྱལ་ལྷ་དགུ །སྨེ་བརྩེགས་ལྗང་ནག་གི་རྗེས་གནང་བཅས་སོང༌། དེ་སྟེང་འབྲས་སྤུངས་པའི་གྲྭ་པ་རབ་འབྱམས་པ་གསུམ་ལ་རྣམ་འཇོམས་ཀྱི་རྗེས་གནང༌། དབྱངས་ཅན་མ་དཀར་དམར། ཡང་དག་གི་རས་དབང༌།
བེང་དམར་ནག་གི་རྗེས་གནང་བཅས་སོང༌། ཡང་རྒྱལ་སྲས་སྤྲུལ་

པའི་སྐུ་དང༌། སྒེར་པ་རྗེ་དཔོན་རིན་པོ་ཆེ་ཕེབ་པར་ཚེ་དབང་གྲུབ་རྒྱལ་ལུགས། རྡོ་རྗེ་གདན་པའི་ཆོས་དྲུག་གི་ནང་ཚན་འོད་ཟེར་ཅན་མ་གཙོ་རྐྱང་གི་རྗེས་གནང་ལུང་བཅས། རྟ་མགྲིན་གསང་སྒྲུབ་ཀྱི་བྱིན་རླབས་རྣམས་ཕུལ་ཞིང༌།
རྗེ་བཙུན་སྒྲོལ་མའི་གསེར་སྐུ། ཁ་བཏགས་ཆེ་ལེགས། དངུལ་གྱི་མཎྜལ། གསེར། ཐེར་སྲབ། གོས་ཡུག་སེར་པོ་སྤུས་ལེགས། གོས་ཆེན་གྱི་པང་ཁེབས་སོགས་དཔག་མེད་བསྟར། ཁུ་ཐུག་ཐུས་ཀྱང་ཁ་བཏགས་དངུལ་སོགས་རྙེད་པ་མང་དུ་བསྟར་རོ།
།དགེ་སློང་ཚུལ་ཁྲིམས་རྒྱ་མཚོ་ལགས་བཀའ་བཅུ་ཀུན་དགའ་བསམ་འགྲུབ་བཅས་ལ་ལས་གཤིན་ཕྱི་ནང༌། ཚེ་དཔག་མེད་འཆི་བདག་འཇོམས་པའི་དབང་ལུང་བཅས་ཕུལ།
ཧོར་ཟླ་བརྒྱད་པར་རྣམ་སྲས་གླིང་ནས་སྤྲུལ་སྐུ་མཁར་ཁྱིམ་པ་བོས་པས་དངུལ་བུམ་ཆ། དངུལ་གྱི་མཎྜལ། ཀ་ལི་ནང་ཤན། ཁེབས། སྟེགས། མཆོད་ཀོང་སོགས་གསར་དུ་བཟོས། ལྷ་སར་ཨེམ་ཕྱི་རག་ཁ་ཆུ་འཁོར་བས་དུས་གསུམ་སངས་རྒྱས་སོགས་སྐུ་བཅུ་ཙམ་བཞེངས་པར་གཟུངས་འབུལ་རབ་གནས་སོགས་ལ་ཕྱིན།
དེ་ཞོར་དུ་ནག་ཚང་བྱང་དུ་བཀའ་བློན་སོ་སོའི་སྐུ་ཞབས་སུའང་ཞག་ཤས་བསྡད། ཚེ་རྟ་དང༌། མདོ་མཁར་ནས་ཞབས་དྲུང་ཚེ་རིང་དབང་རྒྱལ་ཕེབ་པར་བདེ་མཆོག་ལཱུ་ཧི་པའི་དབང་དང་རྣལ་འབྱོར་མའི་བྱིན་རླབས་སྔོན་དུ་འགྲོ་བའི་ཁྲིད་སྨིན་རྒྱས་ཕུལ།
སྡེ་དགེ་བ་ལྷུན་གྲུབ་ཆོས་འབྱོར་བའང་མཉམ་དུ་ཡོད། སྡེ་པ་མཁྱེན་པ་གཞན་དང་མ་འདྲ་གཤིས་དམིགས་པ་རྣམས་ཐུགས་ལ་ངེས་པར་བྱུང་སོང༌།
ཐོབ་ཡིག་སོགས་ཀྱི་མགོ་བརྗོད་ལ་

བི་བརྟའང་འཕྲལ་འཕྲལ་དུ་གནང༌། བཀའ་བཅུ་ཀུན་དགའ་བསམ་འགྲུབ་ཀྱིས་ངེད་རང་གི་འཁྲུལ་གཏམ་རིང་མོ་དང༌། སྒྲུབ་ཐབས་བརྒྱ་རྩ་སོགས་ཕྱག་བྲིས་གནང༌། རྣམ་སྲས་གླིང་ལགས་པད་སྐྱབས་བོས་པའི་ཙཀླི་བརྒྱ་སྐོར་སྤུས་གཙང་བར་བཞེངས།
བཀྲ་ཤིས་དཔལ་རིའི་ཆོས་མཛད་སྐུ་གཞོན་པ་ངག་དབང་འཇམ་དཔལ་ཕེབ་པར་རྣལ་འབྱོར་མའི་བྱིན་རླབས་སྔོན་དུ་འགྲོ་བའི་ཁྲིད་ཞལ་ཤེས་གསུམ་གྱིས་བརྒྱན་པ་སྨིན་རྒྱས་དང༌། རིག་བྱེད་མ།
ཚོགས་བདག །འདོད་རྒྱལ་གསུམ་གྱི་རྗེས་གནང་དང༌། མཁའ་སྤྱོད་མའི་བེའུ་བུམ་ནས་ལུང་མང་བར་ཕུལ། བཀའ་བློན་གུང་སྡེ་གཟིམས་བཅས་ཕེབ་པར་ཚེ་རྟ་བརྒྱ་རྩ་དང༌། བཀའ་བསྒོ་རྒྱས་པ་བཅས་ཕུལ་ཞིང་གང་ཅིའི་གསུང་གླེང་བག་ཕེབ་པར་བྱུང༌།
དེ་མཚུངས་ཟླ་དཔོན་བློ་བཟང་དར་རྒྱས་ཀྱང་ཕེབ་པར་བྱད་འགྲོལ། ཚེ་རྟ་བརྒྱ་ཚར་སོགས་ཕུལ། སྣོན་དུ་ཆོས་དྲུང་ལགས་རྒྱལ་གདོན་གྱིས་སྐུ་ལྟེམ་པར་ཚེ་རྟ་བརྒྱ་ཚར།
བྱབས་ཁྲུས་སོགས་ཕུལ་ནས་ཟླ་བ་བཅུ་པ་འདིའི་ཚེས་ནས་ལོ་བསྟར་གྱི་སྐུ་རིམ་སེར་ཚོགས་བྱས། འདི་ལོ་མདའ་ཕུ་བསམ་གཏན་ཆོས་གླིང་པའང་ཡོད། ཟླ་མཇུག་ཏུ་གཞུང་སའི་སྐུ་རིམ་ཀྱེ་རྡོར་གྱི་ཞི་བའི་སྦྱིན་སྲེག་སྨིན་རྒྱས་བགྱིས་པའི་རྡོར་སློབ་ཏུ་ཕྱིན།
ཞག་བདུན་གྱི་བར་བགྱིས། ཟླ་བ་བཅུ་གཉིས་པའི་མགོར་སྦུས་སྡེར་མོ་ཆེ་བའི་ཕ་འདས་པའི་བྱང་ཆོག་བགྱིད་པར་ཕྱིན་ཞིང༌། མར་ལམ་ལྕགས་ཟམ་དུ་སྤྲུལ་སྐུ་རིན་པོ་ཆེར་ཚེ་རྟ་སོགས་ཕུལ།
འཕྲེང་སྒོ་ཟུར་ཁང་དུ་རྒྱལ་ཆེན་གྱི་སྐུ་བརྙན་བཞེངས་པའི་གཟུངས་རབ་གནས་སོགས་ལ་ཕྱིན། རྒྱལ་ཆེན་སྐུ་བརླབས་པའི་རྣམ་འགྱུར་མཛད། ཡང་

སྣོན་དུ་ཆོས་དྲུང་ལགས་ཞལ་མ་འཚོ་བའི་ཞུགས་འབུལ་ལ་འོང་དགོས་ཚུལ་ཕེབ་པར་བརྟེན་གཤེགས་བཞུགས་ཐམས་ཅད་ཀྱི་ཐུགས་འདོད་བསྐང་ཕྱིར་འགྲོ་དགོས་བྱུང་བར་ཀུན་རིག་གི་སྒོ་ནས་སྦྱོར་དངོས་མཇུག་ཚང་གི་མེ་མཆོད་རྒྱས་པར་ཕུལ།
ཆིབས་ལེགས་པ་སོགས་གནང་སྐྱེས་དམར་བར་བྱུང༌། སྔ་གོང་ནས་ཡང་ཡང་བང་ཕྱིན་གནང་བའི་སྐྱིད་གཤོངས་ར་བ་སྨད་ནས་གྲྭ་དཔོན་སློབ། ཁམས་ནས་འབུལ་དཔོན་ལྷུན་གྲུབ་ཆོས་འབྱོར་སོགས་ཐམས་ཅད་ཀྱིས་རྟེན་འབྲེལ་གྱི་ཁྱད་ནས་བརྟན་བཞུགས་ཤིག་བྱེད་རྩིས་ཡིན་པས་ཅིས་ཀྱང་འོང་དགོས་ཕེབ་པར་བརྟེན་ཧོར་ཟླ་བཅུ་གཅིག་པའི་ཚེས་གསུམ་ལ་ཕྱིན།
གྲུ་ཁར་སྤྱི་བླ་བྲང་འབུལ་དཔོན་སོགས་ཆིབས་བསུར་འདུག་ཅིང༌།
ཚེས་བཞིའི་ཉིན་འདུ་ཁང་དུ་མགོན་པོ་ཚེ་དཔག་མེད་ཀྱི་གསུང་ཆོག་ངེད་རང་གི་གསར་བསྒྲིག་སྟེང་ནས་རྒྱས་པར་གནང༌། སྐུ་གསུང་ཐུགས་རྟེན། རྒྱལ་སྲིད་སྣ་བདུན། བཀྲ་ཤིས་རྫས་བརྒྱད་འབུལ་བ་སོགས་དཔོན་སློབ་ཀྱིས་གསུང་བཤད་རྒྱས་པ་དང་བཅས་སྩལ།
ཁྱད་པར་བླ་མ་ལྷུན་གྲུབ་ཆོས་འབྱོར་གྱིས་གསེར། དངུལ། ཇ། དྲེའུ་སོགས་དང༌། བྱམས་པས་ཚོགས་ལ་འགྱེད། སྒེར་འབུལ་རབ་འབྱམས་པ་ངག་དབང་ཚེ་བརྟན་སྤུན་སྟོན་མོ་ཟབ་པ།
འབུལ་དཔངས་མཐོ་བ་བཅས་རྟེན་འབྲེལ་ཕུན་སུམ་ཚོགས་པར་བྱུང༌། དེ་གྲོལ་ནས་རྡོ་གཅལ་དུ་ཞོལ་གྱི་ཚེས་བཅུ་པ་ཁག་རྣམས་ཀྱི་སྦྱིན་བདག་མཛད་ནས་གྲུབ་རྒྱལ་ལུགས་ཀྱི་ཚེ་དབང་བགྱིས་པར་མི་ཚོགས་ཤིན་ཏུ་ཆེ་ཞིང༌།
ཆོས་སྐྱོང་ཆེན་པོའང་སྐུ་ཆས་གཟབ་འཆོར་བཅས་ཕེབ་ནས། གོངས་ཕེབ་དུས་དང་མཚུངས་པའི་བཀུར་

བཟོས། ཕྱག་མཚན་རྒྱལ་མཚན་དང་ཁ་བཏགས་ཆེ་བ་བཅས་ལག་ཏུ་གཏོད་པ་གནང༌། མ་གྲོལ་བར་དུ་བཞུགས། དེ་ནུབ་ཡས་མས་ཀྱི་སྐྱ་སེར་འཕྲད་མི་མང་བར་ཕེབ། འབུལ་དཔོན་པ་ཁག་སོགས་ལ་ལྷ་བརྒྱད་ཀྱི་རྗེས་གནང་བྱས།
སང་ཞོགས་ལྕོག་ཏུ་སྒེར་ནས་སྤྱན་འདྲེན་ཞུས་པར་ཆོས་སྐྱོང་ཆེན་པོ་རྡོ་སྟེགས་མགོར་བསུ་བར་ཕེབ། གཙང་ཁང་དུ་ཁྲིའུ་ཤིང་གི་ཁར་སྟག་ལྤགས་བཏིང་ནས་འབོད་པ་གནང༌། ལྐོག་འགྱུར་གྱི་བསླབ་དོན་བག་ཕེབ་པར་གནང་ཞིང་ཕྱག་གི་ཞགས་པ་དང༌།
ཁ་བཏགས་གནང༌། ལུས་དང་གྲིབ་མ་ལྟར་མི་འབྲལ་བར་ཞལ་གྱིས་བཞེས་ནས་སྐས་གཤམ་ཐུག་སྐྱེལ་བར་ཕེབ། སང་ཉིན་སྤྱི་བླ་བྲང་སྐུ་རྟེན་པ་ལགས་བཅས་གྲུ་ཁ་ཐུག་སྐྱེལ་བར་ཕེབ་ནས་རང་གནས་སུ་འབྱོར།
དེ་ནས་ཧོར་ཟླ་བཅུ་གཉིས་པའི་ནང་དུ་སྡེ་པ་བཀའ་བློན་ཐུན་མོང་ནས་ཕྱག་བྲིས་ནན་ཆེན་ཕེབ་པའི་འཕྲལ་རང་དུ་འོང་དགོས་ཚུལ་གནང་བ་ལྟར་ཟླ་བ་བཅུ་གཉིས་པའི་ཚེས་ཉེར་གསུམ་ཉིན་ཐོན་པར།
དེ་ནུབ་སྙེ་ཕུ་ལྷོམ་པའི་མ་འདས་པའི་དབང་བསྐུར་སོགས་ལ་འོང་དགོས་ཚུལ་ནན་ཆེས་པའི་སྟབས་དེ་ནུབ་སྙེ་ཕུར་བསྡད། བྱང་ཆོག །དབང་བསྐུར། ལམ་སྟོན་སོགས་སྨིན་རྒྱས་བགྱིས། སང་ཉིན་ཐོན།
ཡར་ལམ་སྣོན་དུ་ཞག་གཉིས་འགོར། དེ་ནས་ཤར་མར་ལྷ་ལྡན་བཀྲ་ཤིས་བདེ་ལེགས་སུ་ཕྱིན། ཐོག་མར་སྐུ་ཞབས་རིན་པོ་ཆེའི་ཞབས་བརྟན་ལ་དམིགས་ནས་རྒྱ་ཅན་གྱི་ཚེ་དཔག་མེད་འཆི་མེད་བདུད་འཇོམས་ཀྱི་སྒོ་ནས་བདུན་ཕྲག་གཅིག་གི་བར་སྐུ་ཚེ་ཚེ་སྒྲུབ་ཞུས།
གྲོལ་སྐབས་སྡེ་པ་གུང་དང་ཡུམ་སྲས་ལྷན་རྒྱས་བཅས་ལ་ཚེ་དབང་རྣམས་བརྒྱ་ཚར་དང༌།

འཆི་མེད་དཔལ་སྟེར་གྱི་སྒོ་ནས་ཀྱང་བརྒྱ་ཚར་ཕུལ། རྒྱ་ཅན་སྙིང་པོ་ལྷ་གསུམ་གྱི་དབང༌། དེ་དང་རྗེས་འབྲེལ་གྱི་བྱད་འགྲོལ་ཀྱང་ཕུལ། སྡེ་པ་མདའ་དཔོན་ཨོ་རང་པ་ལའང་གོང་གསལ་གྱི་ཚེ་དབང་རྣམས་བརྒྱ་ཚར་ཕུལ་ཞིང༌།
རྣམ་གླིང་ཞབས་དྲུང་རྒྱལ་བུའི་དྲུང་ཀྱང་ཕེབ་ཡོད། ཁྱོན་ཞག་དགུ་འགོར། དེ་ནས་དཔལ་འབྱོར་རབ་བརྟན་དུ་སྡེ་པ་སོ་སོའི་སྐུ་ཞབས་སུའང་ཞག་བཅུ་ཙམ་འགོར། ཉིན་བསྟར་གྱི་ཚེ་དབང་རིགས་མི་གཅིག་པ་བརྒྱ་ཚར་རེ་ཞལ་ངོ་བགྲེས་གཞོན་དགུ་ཆར་ལ་ཕུལ།
སྐུ་ཞབས་རིན་པོ་ཆེའི་ཞལ་མཇལ། ཕྱག་དབང་ལ་རྩེར་ཕྱིན། དེ་ཉིན་འབྲས་སྤུངས་ཀྱི་བླ་ཁག །སེ་ར། དགེ་ལྡན་བཅས་པའི་བླ་མ་དགེ་བསྐོས་དབུ་མཛད་སོགས་དང་མཇལ་ཁ་ལྷན་དུ་བྱུང༌།
སུམ་ལྡན་སོགས་བདག་རྐྱེན་ཆེ་བར་གནང༌། བཀའ་འདྲི་ཡང་བཀའ་དྲིན་བསྐྱངས། ཚེས་བཅུ་བཞིར་སྡེ་པ་སོ་སོའི་ཞབས་བརྟན་ཆེན་མོའི་མགྲོན་དུའང་འབོད་པ་གནང༌།
གྲལ་མགོ་ཞིག་ཏུ་གདན་བཟོས་དང༌། སྟོན་མོ་དཔངས་མཐོ་བར་འདུག་ཅིང༌། གོང་ཞབས་ནས་གསོལ་རས་ཀྱང་རྒྱས་པར་གནང་བྱུང༌། དེ་དུས་ཡབ་རྗེ་སྐུ་ཞབས་ནས་ཀྱང་དཔལ་འབྱོར་རབ་བརྟན་དུ་ཕེབ་པའི་ཚེ་དབང་གང་ཟབ་ཞིག་དགོས་ཕེབ་པར་རྒྱ་ཆེན་འཆི་བདག་འཇོམས་ཀྱི་བྱབས་ཁྲུས་རྒྱས་པ།
ཕྱག་གཡོག་ལ་དྲུང་ཡིག་ཆོས་མཛད་ཡོད། དེའི་སང་ཉིན་འཆི་མེད་དགའ་ཚལ། རྒྱལ་ཡུམ་སྐུ་ཞབས་ལ་བྱབས་ཁྲུས་དང་སྐུ་ཚེ་ཚེ་དབང་དགོས་ཕེབ་ལྟར་རྣམ་འཇོམས་ཀྱི་བྱབས་ཁྲུས་རྒྱས་པ།
འཆི་མེད་དཔལ་སྟེར་གྱི་ཚེ་དབང་བརྒྱ་ཚར་བཅས། སྐལ་བཟང་ལགས་ཡུམ་སྲས་ལྷན་རྒྱས་ལ་ཕུལ། སྐུ་ཅུང་ཟད་ལྟེམ་པར་ཞག་བདུན་གྱི་བར་དུ་ཆུ་བཟང་དུ་ཚེ་སྒྲུབ་ཅིག་ཀྱང་

དགོས་ཚུལ་ཕེབ་པ་ལྟར་ཡོ་བྱད་རྣམས་ཆུ་བཟང་ཆོས་རྗེ་ཚངས་དབྱངས་རྟ་མགྲིན་ལགས་ལ་བསླབ་སྟོན་གནང་བ་ཚེས་བཅོ་བརྒྱད་ནས་ཆུ་བཟང་དུ་ཕྱིན་པའི་འཆི་མེད་དཔལ་སྟེར་དང་འཆི་བདག་འཇོམས་པ་གཉིས་སྔ་དྲོ་དང་ཕྱི་རེད་དུ་བགྱིས་པ་རིམ་འགྱངས་སུ་སོང་བའི་བདུན་གཉིས་ཙམ་དགོས་བྱུང་ཞིང༌།
ཆོས་སྐྱོང་ཆེན་པོས་ཀྱང་ཁ་བཏགས་ལེགས་པ་དང༌། དབུ་བསྡོམས་ལེགས་པ་སོགས་གནང༌། མཆོད་གཏོར་མ་ཆག་པར་དགོས་ཚུལ་དང༌།
བླང་དོར་གྱི་ལུང་བསྟན་གསལ་པོར་གནང༌། ཐུན་མཚམས་ཀྱི་སྲུབ་དབར་ལ་ཆོས་རྗེ་ལགས་སྐུ་འཁོར་བཅས་པར་རྒྱ་ཅན་གྲོ་ལོད་དང༌། འཇིག་རྟེན་དབང་ཕྱུག །བྱང་གཏེར་ཐང་ལྷའི་སྲོག་གཏད། འཆི་བདག་འཇོམས་ཀྱི་ཚེ་དབང་སོགས་ཕུལ།
གྲོལ་གདོང་ཆུ་བཟང་གི་རབ་འབྱམས་པ་ངག་དབང་གྲགས་པར་རྟ་མགྲིན་ཡང་གསང་གི་ཆ་ལགས། རྫོང་ཆུང་ཚེའི་དབང་བསྐུར། དེ་དུས་སེ་རར་བཀའ་འགྱུར་གྱི་ལུང་ཚུགས་པར་འགའ་ཞིག་གི་དབང་མ་ཐོབ་པར་རྒྱུད་འབུམ་གྱི་ལུང་གསན་མ་ཐུབ་གཤིས།
བདེ་མཆོག་གི་དབང་ཞིག་ཅིས་ཀྱང་དགོས་གནང་བའི་དགེ་སློང་སྒྲོས་པ་འབའ་ཞིག་འདུག་གཤིས་དཀའ་ཚེགས་ལ་མ་འཛེམས་པར་གྲྭ་པ་བཅོ་ལྔ་སྐོར་ལ་ནུབ་དང་པོ་སྟ་གོན་དང༌།
གཉིས་ཐོ་རེངས་ནས་བདག་འཇུག་བླངས་པའི་བདེ་མཆོག་ལཱུ་ཧི་པའི་དབང་རས་བྲིས་ལ་བརྟེན་པ་སླ་ཆོས་སུ་མ་སོང་བར་རྒྱས་པར་ཕུལ། ཆུ་བཟང་དུ་སྡོད་ཁང་སྤྲོ་ཞིང་ཆོས་རྗེ་ལགས་ནས་ཞབས་ཏོག་སོགས་རྒྱས་པར་གནང་གཤིས་སོ་བསོད་པ་སྐྱིད་པར་བྱུང༌།
སྤྲོ་བདེ་ཁང་གསར་པའི་ཨ་ཅེ་སྐྱིད་འཛོམ་གདོན་ཞུད་ཀྱིས་ལྟེམ་པར་བྱུང་བའི་

རྐྱེན་སེལ་དུ་སྒྲོལ་དཀར་གྱི་འཆི་བསླུའི་སྦྱིན་སྲེག་དགོས་ཚུལ་ནན་ཆེས་པར་ཐུན་མཚམས་སུ་བགྱིས་པར་ངོ་ཤིན་ཏུ་ཆེ་བ་བྱུང་འདུག །རྒྱལ་ཡུམ་སྐུ་ཞབས་ནས་མར་ལམ་ལྷ་ཀླུའི་དགའ་ཚལ་དུ་ཚེ་དབང་དང་བྱད་འགྲོལ་བྱེད་པ་དང་བཅས་ཞག་གཉིས་མ་བསྡད་པས་མི་འོང་ཕེབ།
འོང་གདོང་ཆོས་རྗེ་ལགས་ཀྱིས་སྦུགས་ཆོལ་རྙིང་མ་དང༌། སིལ་སྙན་ལེགས་པ། གོས་དར་ལ་སོགས་པ་དཔག་མེད་སྩལ། ཆོས་རྗེ་ལགས་ཀྱང་ཕེབ་པས་དགའ་ཚལ་ཏུ་ཤར་མར་ཕྱིན།
ཞག་གཉིས་ཀྱི་བར་ཚེ་དབང་བརྒྱ་ཚར་དང༌། བྱད་འགྲོལ། ཐང་ལྷའི་སྲོག་གཏད་སོགས་ཕུལ་བས་སྐུ་དྭངས་བསྐྱེད་ཀྱང་ཆེ་བར་བྱུང་ཞིང༌། ཧུ་ཇ་འཁོར་དྲུག །གོས་ཡུག །ལིང་ཡུག་སོགས་དཔངས་མཐོ་བར་གནང༌།
ཤིན་ཏུ་དགྱེས་པར་གྱུར། དེ་ནས་དཔལ་འབྱོར་རབ་བརྟན་དུ་ཕྱིན། ཞག་གཉིས་ཀྱི་བར་ཚེ་རྟ་བརྒྱ་ཚར་ཕུལ་བའི་མུར། ལྷ་ཀླུ་དགའ་ཚལ་དུ་རྒྱལ་ཡུམ་སྐུ་ལྟེམ་དུ་སོང་བས་ད་ལམ་འཕྲལ་མར་འགྲོ་དགོས་པའི་གོང་ཞབས་རིན་པོ་ཆེའི་བསླབ་སྟོན་བསྒྱུར་བར་སྡེ་པ་ཕུག་ནས་ཕེབ་པར་སྐུར་ཉིན་པ་རང་མེད་ན་ཚེས་གྲངས་དང་གང་སའི་རྟེན་འབྲེལ་བཅས་སང་ཉིན་ཡོང་དགོས་ཞུས་པས་དེ་ག་ལེགས་ཚུལ་ཕེབ།
སང་ཉི་ཤར་ལ་ཕྱིན། སྐུ་ཞུད་ཀྱིས་ལྟེམ་བབས་ལྕི་བར་འདུག་པར་ཐོག་མར་ཚེ་རྟ་བརྒྱ་ཚར་ཕུལ། རེ་ཞིག་སྡོད་དགོས་ཕེབ་པས་བཀའ་ལྡོག་མ་ནུས། སྟེང་གི་གཟིམས་ཆུང་དུ་བསྡད། ཉིན་བསྟར་གྱི་བྱབས་ཁྲུས།
ཚེ་དབང་རིགས་མི་གཅིག་པ། རྗེས་གནང་གི་རིགས་སོགས་ཆག་མེད་དུ་ཡུམ་སྲས་ལྷན་དུ་ཕུལ། སྐུ་ཁམས་ཀྱང་རིམ་བདེ་བྱུང་ཀྱང་ཞག་བཅོ་བརྒྱད་སོང་ནུབ་རྐྱེན་གདོན་ཞུད་ལྟ་བུས་

ཟླ་བ་གཉིས་པའི་ཚེས་ཉེར་གཅིག་གི་ནུབ་སྐུ་ཚེས་མ་ཟིན་པར་སྐུ་ལ་བསྙུན་ཟུག་སོགས་གང་ཡང་མེད་པར་གཤེགས། ཉིན་སྔ་མ་རྣམས་སུ་ཆོས་བཀའ་ཕུལ་བ་རྣམས་ཀྱང་ཐུགས་ལ་འཇགས་པར་བྱུང་སོང་གཤིས་ཐུགས་དམ་གསལ་འདེབས།
གནས་སྤར་སོགས་ཞུས་པ་དང་གཞན་དང་མ་འདྲ་བའི་མནལ་དུ་བྱུང་སོང༌། དེ་ནས་ཡབ་རྗེ་སྐུ་ཞབས་དང༌། སྐལ་བཟང་ལགས་ལྷན་རྒྱས་ཐོག་ནས་སྐུ་ཚིགས་བདུན་མ་ཚར་བར་དུ་སྡོད་དགོས་ནན་ཆེར་ཕེབ་གཤིས་རེ་ཞིག་ཞུ་ལེན་འབུལ་མ་བདེ་བས་ཉིན་བསྟར་ཀུན་རིག་གི་ཆོ་ག་ལྷོ་སྒོ་དང་འབྲེལ་བ་སྐུ་གདུང་མ་ཕེབ་བར་ཉིན་བསྟར་དབང་བསྐུར་གསལ་འདེབས་ཞུས།
དེ་ནས་བསམ་ཡས་སུ་རྡོར་ཕྲེང་གསན་མི་རྣམས་འཛོམ་ཆེས་པས་དགོངས་ཁྲོལ་ཞུས་པས་འདི་གར་ཡང་རྡོར་ཕྲེང་ཚར་གཅིག་དགོས་ཕེབ་པར་བཅོ་བརྒྱད་ནས་དཀྱིལ་ཐང་དང་ཕྱག་དཔེ་གཡར་ཞུས་ཀྱིས་ཉིན་བསྟར་རྡོར་ཕྲེང་གི་དཀྱིལ་འཁོར་གསུམ་བཞི་རེ་ཞལ་ཕྱེ་བའི་སྐུ་ཞང་ལགས།
སྲོ་མེ་ལགས་གཉིས། གཙོ་བོར་སྐལ་བཟང་ལགས། ཆུ་བཟང་ཆོས་རྗེ་ལགས་བཅས་དང༌། བདེ་མཆོག་གི་སྐབས་སུ་སྡེ་པ་གུང་གི་སྲས་མོ་ཆོས་ལགས་ཀྱང་ཡོད། མཇུག་ཏུ་དགེ་ལེགས་སུ་བྱེད་པའི་དཀྱིལ་འཁོར་གསུམ་ལ་ཡབ་རྗེའང་ཕེབ།
ཁྱོན་སྟ་གོན་ཐེ་བའི་ཉིན་བཅུ་གཅིག་ལ་ཕྲེང་བའི་དཀྱིལ་འཁོར་ཞེ་གཉིས་ཀྱི་སྟེང་དུ་ཀྲྀ་ཡའི་བདེ་ལེགས་སུ་བྱེད་པའི་དཀྱིལ་འཁོར་གསུམ་བཅས་ཁྱོན་དཀྱིལ་འཁོར་ཞེ་ལྔའི་དབང་བསྐུར་བ་གེགས་མེད་དུ་ཕུལ་ཞིང་ཆོ་ག་ཚར་རེ་ལའང་སྐུ་རུས་ལ་ཁྲུས་ཆོག་སོགས་རྒྱས་པར་ཞུས།
དེ་ནས་ཞག་བདུན་དྲུག་གི་ཐོག་ཏུ་གྲོལ་བ་གནང་རྒྱུ་ཉེར་དགུའི་ཉིན་ཡིན་ཀྱང༌། ཉིན་དྲུག་ལ་དགོངས་པ་

ཁྲོལ་བའི་གསེར་དངུལ། ཇ། གོས་དར། ཆིབས་སྒ། འཁོར་སོགས་རྒྱ་ཆེ་བ་བཀའ་དྲིན་སྩལ། བསམ་ཡས་སུ་རྡོར་ཕྲེང་གི་རིང་སྡོད་གནས་བཟན་ཤིང་སོགས་མཁོ་རྒུའི་ཡོ་བྱད་གང་དགོས་འོང་བའི་བཀའ་དྲིན་སྩལ། ཉིན་དྲུག་གི་ཉིན་དཔལ་འབྱོར་རབ་བརྟན་དུ་ཕྱིན་པའི་ཞག་གཉིས་འགོར་རིང་སྡེ་པ་སོ་སོའི་ཞལ་ངོ་རྣམས་ལ་ཚེ་རྟ་བརྒྱ་ཚར་ལན་གསུམ་ཕུལ།
རག་ཨེམ་ཕྱི། སྤྲོ་སྡེ་ཁང་གསར། ཀུན་བཟང་རྩེ། རམ་པ་ཁང་གསར་རྣམས་སུའང་ཉིན་འཁོར་གྱི་ཚེ་རྟ་སོགས་བགྱིས་དེ་ནས་བཀྲ་ཤིས་བདེ་ལེགས་སུའང་ཞག་གཉིས་འགོར་རིང་ཞལ་ངོ་རྣམས་ལ་ཚེ་རྟ།
བྱབས་ཁྲུས་སོགས་བརྒྱ་ཚར་ཕུལ། སྡེ་པ་བཀའ་བློན་གཉིས་ཆར་ནས་ཇ་འཁོར་དྲུག །གོས་ཡུག་སོགས་དཔག་མེད་གནང༌།
འདོད་ཡོན་ཁོ་ན་དོན་དུ་གཉེར་བ་རྣམས་ལ་འདི་རིགས་ཤིན་ཏུ་མཁོའང་མཁོ་སྟེ་བྱུང་ཡང་བྱུང་སྟེ། སྔོ་ནས་སྦྱིན་འབྲས་ཡིན་ན་མ་གཏོགས་སྐུ་ཁྲེས་རེ་ལྗི་རང་བྱུང་སོང༌།
དུས་འདི་དག་གི་གནས་ཚུལ་ལ་བསམས་ན་འདི་ཙམ་ཐོབ་སྟེ། ཨེ་མ། སྔོན་བསགས་ཀྱི་ལས་འཕྲོ་མཐུ་བཙན་པས། །ལས་མ་མྱོངས་བྱ་བའི་དགུ་གཅིག་མྱོང༌། །དུས་རེ་འགའ་སྐྱིད་པའི་ཉི་མ་ཤར། །དུས་རེ་འགའ་སྣ་ཚོགས་ཀྱི་སྡུག་བསྔལ་མྱོང༌།
།དེ་དག་གི་གནས་ཚུལ་ལ་ལེགས་བསམས་ན། །བདེ་བ་རྣམས་དཀོན་མཆོག་གི་ཐུགས་རྗེར་ངེས། །སྡུག་བསྔལ་རྣམས་རང་གི་ལས་འབྲས་ཡིན། །དེ་ཤེས་ན་འདུན་མའི་ཡང་རྩེར་སོན། །དེ་ནས་ལྷ་ལྡན་ནས་ཐོན་ནུབ་སྣེའུ་ནང་ལྷོར་ཞི་བའི་སྦྱིན་སྲེག་དང་ཚེ་རྟ་སོགས་བགྱིས།
ཞག་གཅིག་འགོར། མར་ལམ་སྣོན་དུ་ཞག་གཉིས་བསྡད་པས་ཞལ་ངོ་ཚོར་བྱབས་ཁྲུས་ཚེ་རྟ་བརྒྱ་རྩ་སོགས་ཕུལ།

འཕྲེང་གོང་གསལ་སྒང་དུ་དབང་བྱས། གུང་ཚིགས་ཐོན་ནས་བྱེ་ལ་བརྒྱུད་རང་གནས་སུ་འབྱོར། ཞག་དགུ་ཙམ་གྱི་རིང་ངལ་བསོས། དེ་ནས་བསམ་ཡས་ཀྱི་ཡང་བསྐྱར་བང་ཕྱིན་བྱུང་བའི་ཚེས་བཅུ་གཉིས་ལ་བཏེག །བློ་གསལ་ཡང་སྐྱེལ་མར་ཡོད་ཅིང༌།
རྡོར་བྲག་ཀླུ་སྡིངས་སུ་ཟུར་ཁང་ནས་ཐབ་བསུ་གནང་བའི་རྒྱས་པར་འདུག་ཅིང༌། སྡེ་པ་རྡོ་རྗེ་རྣམ་རྒྱལ་ཡང་ཕེབ་པར་གང་ཅིའི་གསུང་གླེང་འཕེལ་བར་བྱུང༌། འཕྲེང་པོ་མདར་རྡོར་བྲག་གཉེར་ཚང་དགེ་སློང་རྣམས་མཁྱེན་ཇ་འདྲིན་དུ་གནང་བར་ཅུང་ཞིག་འགོར།
དེ་ནུབ་སྒྲགས་མདར་ཕྱིན་པས་ལྡིང་དཔོན་དང༌། ལགས་སོགས་རི་གདོང་དུ་ཕེབ་པའི་སྒྲགས་མདའི་རྫིང་གསར་པར་ནས་འཐོར་དགོས་ཚུལ་གསུང་བ་ལྟར་རྫིང་ལ་ཡེ་དྷར་གྱིས་བྱིན་གྱིས་བརླབས་པའི་མེ་ཏོག་གཏོར།
དེ་ནུབ་ལྡིང་དཔོན་གྱི་ནང་དུ་བསྡད། སང་ཉིན་སྒྲགས་མདའི་ལྡིང་དཔོན་གྱིས་གྲྭ་རབ་ཀྱི་མདར་གུང་ཚིགས་བསྟར། དེ་ནས་ཟུར་མཁར་དུ་ཞལ་ངོ་སྐུ་རྟེན་པ་ལགས།
དྲུང་འཚོ་ཀུན་རྒྱལ་ལགས། བཀའ་ཀུན་དོན། རབ་བྱུང་གཉེར་པ་སོགས་བསུ་བར་ཕེབ་འདུག་ཅིང༌། དེར་གསོལ་ཇ་འདུག་པར་བསིལ་གྲིབ་ཏུ་བརྒྱངས་པར་བཞུགས། རིམ་གྱིས་བཏེག་པས་ཁམས་གསུམ་ན་ཁར་སླེབས་དུས་སུ་རྩེ་ཐོག་ནས་དུང་ཆེན་རྒྱ་གླིང་དང༌།
གྲྭ་དམངས་ཕྱོགས་ཀྱི་ཆོས་གསན་པ་དང་བཅས་ཤིན་ཏུ་མང་བས་མདུན་བསུས་ཏེ་ཤར་མར་པེ་ཧར་ལྕོག་ཏུ་ཕྱིན། བླ་མ་ལྷ་ཁང་དུ་སྡོད་ས་བྱས།
དེའི་སང་ཉིན་ནས་ཉེར་བསྡོགས་བགྱིས་པའི་ས་གའི་བཅུ་བཞིའི་ཉིན་པེ་ཧར་ལྕོག་གིས་ཁྱམས་སུ་རབ་བྱུང་བའི་མཁན་པོ། མཁན་ཚང་རབ་འབྱམས་པ། དཔོན་སངས་རྒྱས་རྒྱལ་མཚན། ཞལ་ངོ་སྐུ་རྟེན་

པ་ལགས་སོགས་རབ་བྱུང་ཡོངས་རྫོགས་ཀྱི་སྟེང༌། བྱེ་རྫིང་ཚོགས་མཁན་པོས་ཐོག་དྲངས་པ་བཅུ་གསུམ། དོལ་ཆོས་འཁོར་ནས་རབ་འབྱམས་པ་ཀུན་དགའ་བསམ་གཏན་སོགས་བཅོ་ལྔ། གསང་ཕུ་གཞི་པ་ནས་དབུ་མཛད་སོགས་དྲུག
།མྱོང་བྲན་ཆུ་བཟང་ནས་རབ་འབྱམས་པ་ངག་དབང་གྲགས་པ་སོགས་དྲུག །ཁྱུང་ཚང་བླ་མ་ཟུར་པ། ཀོང་པོ་སྐུ་སྐྱེ་སོགས་བཅུ་གཅིག །སེ་ར་ནས་དཔོན་སློབ་ཆོས་མཛད་སོགས་བཞི། རྨེ་རུ་ནས་བླ་མ་ཟུར་པ་སོགས་བཞི།
གཞི་སྡེ་པ་གཉིས། ཟུར་མཁར་མདོ་གླིང་པ་བཅུ། རྩེས་དོང་ལྔ་མཆོད་པའི་ལས་ཆེན་གཞོན་པ། གངས་ཅན་མཁན་པོ་ཟུར་པ། རབ་འབྱམས་པ་རྒྱལ་པོ་སོགས་རི་བོ་བདེ་ཆེན་པ་བཅོ་ལྔ། སྡེ་པ་ཁྲུས་བུ་ནས་ཀུན་དགའ་རྒྱ་མཚོ་ཡབ་སྲས་གཉིས།
ཤེལ་གྲོང་གསང་སྔགས་གླིང་པ་ཨེམ་ཕྱི་ཀུན་དགའ་བསྟན་འཕེལ་ཅན་སོགས་གསུམ། ཀུན་དགའ་དབང་ཕྱུག །ཆོས་གྲགས་སོགས་རྨོར་པ་དྲུག །བསམ་ཡས་རྫོང་དཔོན་སྡེ་པ། དགེ་སློང་ཡེ་ཤེས་རྒྱ་མཚོ་དང༌།
ཨེམ་ཕྱི་ལགས། གུང་ཐང་ནས་ཤིང་མང་སློབ་དཔོན་ཟུར་པ་དམ་ཆོས་ཀུན་བཟང་གཉིས། ལྕགས་ཟམ་ནས་པདྨ་ཀུན་གསལ་སྤུན་གཉིས་དང༌། བློ་གསལ་ཕྲིན་ལས། ཤིང་མང་ནས་རབ་འབྱམས་པ་བསྟན་པ་བཀྲ་ཤིས་སོགས་སྐྱ་སེར་ཁྱོན་བསྡོམས་སྟོང་དང་ཉིས་བརྒྱ་སྐོར་ལ་གྲུབ་པའི་སློབ་དཔོན་ཆེན་པོ་ཨ་བྷ་ཡཱ་ཀ་རའི་བཞེད་སྲོལ་ཐུན་མོང་མ་ཡིན་པ་རྡོ་རྗེ་ཕྲེང་བ་ནས་བཤད་པའི་དཀྱིལ་འཁོར་ཞེ་གཉིས་ཀྱི་སྟེང་དུ།
པཎྜི་ཏ་ཆེན་པོ་དརྤན་ཨ་ཙཱརྻའི་བཞེད་པ་དགེ་ལེགས་སུ་བྱེད་པའི་དཀྱིལ་འཁོར་གསུམ་བཅས་ཁྱོན་ཞེ་ལྔའི་སྟ་གོན་དམ་པའི་ཕྱག་བཞེས་ལྟར་སླ་ཆོས་སུ་མ་སོང་བར་བགྱིས།

དེའི་སང་ཉིན་ནམ་མཐོང་ཟླ་བའི་དུས་ཆེན་སུམ་འཛོམ་གྱིས་འཇམ་དཔལ་རྡོ་རྗེ་ལྷ་བཅུ་དགུའི་དཀྱིལ་འཁོར་དུ་དབང་བསྐུར་བ་དབང་དོན་དག་བྱ་དག་བྱེད་ངོ་འཕྲོད་ངེས་ཀྱི་དབང་བསྐུར་བ་ནས་རིམ་གྱིས་ཕུལ་བར་རྒྱལ་ཡུམ་གྱི་དགོངས་རྫོགས་སུ་དམིགས་པའི་ཉིན་རེར་མང་ཇ་བཟང་བ་རེ་དང་བཞེས་ཐུག་རེ་མ་གྲོལ་བར་དུ་གནང་ཞིང༌།
དེ་སྟེང་དུ་ཐོག་མར་སྦྱིན་བདག་བཀའ་བཅུ་ཀུན་བཟང་དོན་གྲུབ་ཀྱིས་འཛུགས་ཇ་བཟང་བར་མཛད།
ཉིན་བསྟར་གྱིས་ཕྱོགས་འདུས་རང་གྲྭ་བཅས་པ་ཐམས་ཅད་ཀྱིས་མང་ཇ་བཞེས་ཐུག་ཉིན་རེར་གསུམ་བཞི་རེ་མ་ཆག་པར་བྱུང་ཞིང༌། སོ་སོ་ནས་བསྔོ་རྟེན་བཅས་ཉིན་བསྟར་ཡུམ་དེ་ཉིད་གཙོ་བོར་གྱུར་པ་ཐམས་ཅད་ལ་བསྔོ་བ་རྒྱས་པར་ཞུས།
སྦྱིན་བདག་གི་གཙོ་བོ་ནི་བཀའ་བཅུ་ཀུན་བཟང་དོན་གྲུབ་ཡིན་ཞིང༌། རྩེས་དོང་ཀུན་དགའ་ཐབས་མཁས་ཀྱིས་ཞབས་འདེགས་རྒྱས་པར་མཛད་པའི་རྒྱུན་གྱི་བསྙེན་བཀུར་གྱ་ནོམ་པ་མཛད།
རང་རེས་ཀྱང་གོང་མའི་ཕྱག་ལེན་རས་བོར་དུ་མ་སོང་བའི་ཉིན་བསྟར་དཀྱིལ་འཁོར་ཕྱི་མའི་ལྷ་སྟ་གོན་དང༌། བུམ་པ་སྟ་གོན་དང་བཅས་པ་རྒྱས་པར་བྱས། ཞག་གིས་མ་ཆོད་ཕྱིན་ས་ལྷ་དང་སློབ་མ་སྟ་གོན་ཉིན་དང་པོ་ལས་འོག་མ་རྣམས་ལ་མི་མཛད་ཅིང༌།
དབང་གི་རིམ་པའང་ཕ་རྒྱུད་བཞི་ལ་རུས་རྒྱན་དང་ཌ་མ་རུ་མི་དགོས་པ་སོགས་བརྒྱུད་པའི་ཕྱག་ལེན་རུང་བར་བགྱིས་སྒང༌། མཇུག་ནས་རྩེས་དོང་རབ་འབྱམས་པ་ངག་དབང་བསྟན་འཕེལ་དང༌།
སྒེར་པ་རྗེ་དྲུང་རིན་པོ་ཆེ། འོན་ཆོས་སྡིངས་ནས་རྒྱ་མཚོ་ཟླ་བ་སོགས་ཕེབ་པའི་ཆོས་སྡིངས་ཕྱག་ཕྱི་རྣམས་དབང་ཁ་ཤས་ལའང་ཡོད། ཚོང་འདུས་ཚོགས་པ་གྲྭ་ཚང་ཡོངས་རྫོགས་ཀྱང་སྐུ་རིམ་རྒྱབ་ཆོས་ལ་ཕེབ་པ་རྣལ་འབྱོར་རྒྱུད་མན་ཆད་ཐམས་ཅད་ལ་ཡོད་ཅིང༌།

བཀའ་ཀུན་བཟང་དོན་གྲུབ་ཀྱིས་རིང་འཚོའི་རྟེན་འབྱུང་གྲྭ་དམངས་ཐམས་ཅད་ཀྱིས་གནང་བར། དཔོན་སློབ་སངས་རྒྱས་རྒྱལ་མཚན་གྱིས་རྫས་བརྒྱད་འབུལ་བ་སོགས་གསུང་བཤད་རྒྱས་པར་གནང༌། དེ་མཚུངས་ཀུན་དགའ་ཐབས་མཁས་ཀྱིས་ཀྱང་རྒྱས་པར་བྱས་པ་སྔར་ལྟར་གསུང་ཆོག
།ཚོང་འདུས་ཚོགས་མཁན་སློབ་ཡོངས་རྫོགས་ནས་ཚེ་དཔག་མེད་ཀྱི་གསུང་ཆོག་དང་འབྲེལ་བའི་སྤྱི་སྒོས་ཐམས་ཅད་ནས་ཚན་གྲངས་སོགས་རྒྱས་པའི་སྒོ་ནས་མཁན་རིན་པོ་ཆེས་གསུང་བཤད།
རབ་བྱུང་བ་སྤྱི་ཚོགས་ནས་མཎྜལ་རྒྱས་པ་དང་བཅས་ཚེ་དཔག་མེད་ཀྱི་གསུང་ཆོག་དང་འབྲེལ་བ་རབ་བྱུང་མཁན་རིན་པོ་ཆེས་གསུང་བཤད་རྒྱས་པར་གནང་ཞིང༌། བཀྲ་ཤིས་ཆོས་སྡེ་ནས་འ་ཞྭའི་རྡོ་རྗེ་འཛིན་པ་ཆེན་པོ་དཔོན་སློབ་བཅུ་གསུམ་ཕེབ་པས་གཟིམས་ཆུང་དུ་སྒྲོལ་དཀར་དང་འབྲེལ་བའི་རྟེན་འབྱུང༌།
དཔོན་རིན་པོ་ཆེས་མཎྜལ་ཞལ་བཞེས་ཀྱི་གསུང་བཤད་སྩལ་བས་སྔ་རྟིང་ཐམས་ཅད་དུ་རྟེན་འབྲེལ་འགྲིགས་པར་བྱུང༌།
ཁོང་དཔོན་སློབ་ལ་ལམ་དབང༌། མཁའ་སྤྱོད་མའི་ལུང་ཁ་ཤས་ཕུལ། ལྷ་ཚེས་ལ་ཆོས་སྐྱོང་ཆེན་པོ་ཕེབ་པར་ཕྲིན་བཅོལ་ཞུ་བར་ཕྱིན་པར་ཁ་བཏགས་ལེགས་པ། གསེར་ཞོ། ཧུ་ཇ་བར་ཁག་བཅས་སྩལ་བས་པདྨ་འོད་ཀྱི་གཞལ་ཡས་སུ་སློབ་དཔོན་ཆེན་པོས་ཆོས་འཁོར་བསྐོར་བ་དང་འདྲ་བར་བྱུང་ཞེས་ཤིན་ཏུ་དགྱེས་པའི་ལེགས་སོ་སྩལ།
རྡོར་ཕྲེང་གྲོལ་བསྟུན་ངོར་པའི་བླ་མ་སྡེ་དགེར་ཕེབ་མི་ཞིག་ལ་སྡེ་དགེ་དཔོན་གཟུངས་རྒྱལ་ནས་དགོས་ཚུལ་གནང་བ་ལྟར་བདེ་མཆོག་དཀར་པོའི་བྱིན་རླབས།
སྒྲུབ་ཐབས་རྒྱ་མཚོའི་རྗེས་གནང་བརྒྱ་དང་ཞེ་གསུམ། པོད་གཞུང་

གི་ལུང་བཅས་དང༌། སྒྲུབ་ཐབས་བརྒྱ་རྩ་རྗེས་གནང་དོན་དགུ །པོད་གཞུང་བཅས་སྔར་གྱི་ཆོས་གསན་མི་ཐམས་ཅད་དང་ལྷན་དུ་ཉིན་ལྔའི་བར་ཕུལ། ཉིན་གཅིག་འབྲས་སྤུངས་པ། རི་བདེ་བ། དཔལ་རི་བ། ཆོས་འཁོར་གནས་རབ་འབྱམས་པ་ཀུན་དགའ་སྨོན་ལམ་སོགས་སྒྲུབ་ཚོ་ལྔ་ལ་བསྙེན་རྫོགས་དང༌།
དཔལ་རི་བ་སོགས་དགེ་ཚུལ་ཉི་ཤུ་སྐོར་བསྒྲུབས། འདི་ཉིན་ནས་ཅུང་ཞིག་གྲིབ་འཁྲུགས་ལྟ་བུས་ཁམས་མ་བདེ་བ་དང་སྐད་འགགས་པ་བྱུང་བས་ངལ་བསོ་བགྱིད་ཁུལ་བྱས་ཀྱང་རྟ་ར་མདོ་པ་སྡེ་པ་རབ་ཕུན་ཕེབ།
རྣལ་འབྱོར་མའི་བྱིན་རླབས་སོགས་འབུལ་དགོས་བྱུང༌། ཚུགས་ནས་མ་གྲོལ་བར་རབ་བྱུང་བའི་གྲྭ་པ་བ་སྒེར་དུ་འཕྲད་མི་ཤིན་ཏུ་མང་བས་བཞེས་སྤྲོའི་རིགས་མང་བ་བཅས་ཡང་ཡང་བྱུང་ཞིང༌།
ཀུན་དགའ་བསམ་འགྲུབ་ཀྱིས་ཉིན་བསྟར་ཞོ་མ་ཆད་པར་བྱུང༌། སྦྱིན་བདག་བཀའ་ཀུན་དོན་དང་ཐབས་མཁས་གཉིས་ཀྱིས་བླ་གོས། མཐང་གོས་སོགས་དང༌། བཀའ་བཅུ་པས་དངུལ་སྲང་བཅོ་ལྔ།
ཐབས་མཁས་ནས་ཇ་འཁོར་དྲུག་གཉིས། མར་ལྟར་ཆེ་བ་སོགས་དཔག་མེད་བྱུང༌། ཚེས་བཅུ་གཅིག་ལ་བསམ་ཡས་ནས་བཏེག་པས་གྲྭ་དམངས་ཡོངས་རྫོགས། མཁན་ཚང་རབ་འབྱམས་པ། དབུ་ཆོས། སྡེ་པ་རྫོང་དཔོན་གཉིས།
སྡེ་པ་ཁྲུས་ཕུ་ནས་བཀའ་ཀུན་དོན། ཐབས་མཁས། དྲུང་འཚོ་ཀུན་དགའ་ལགས། བཀྲས་རབ་ལགས། སྤྱི་ས་ཞལ་ངོ་སྐུ་རྟེན་པ་ལགས་དཔོན་གཡོག་གཉིས་སོགས་སྐྱེལ་མི་ཤིན་ཏུ་མང་བར་ཕེབ་པ་གྲྭ་དམངས་རྣམས་ཁམས་གསུམ་ན་ཁ་བསྒྲལ་བ་ནས་ཕེབ།

ཁ་བཏགས་ཀྱི་གཡབ་མོ་གནང༌། རྟ་ཁ་བསྒྱུར་ཐེངས་གསུམ་བྱས། རབ་བྱུང་མཁན་སློབ་སྡེ་པ་ཆོས་མཛད་སོགས་སྐ་ཅོག་མཆོད་རྟེན་ནས་ཕྱིར་ཕེབ། དམངས་རྣམས་དལ་ལ་ཁོངས་སུ་བཀའ་ཀུན་དོན་གྱིས་དབང་དཔལ་སྔོན་དུ་བཏང་པའི་གུང་ཚིགས།
གསོལ་ཇ། ཞལ་ངོ་སྐུ་རྟེན་ལགས་ཀྱིས་གསོལ་ཞོ་སོགས་རྒྱས་པར་བྱུང་ཞིང༌། དེ་ནས་ངེད་རྣམས་ཡར་ཐོན། ཁོང་དཔོན་སློབ་རྣམས་ཕྱིར་ཕེབ། ཐུགས་འཕྲེང་བར་གནང༌། གཡབ་མོ་དང་རྟ་ཁ་བསྒྱུར་བ་ལན་གསུམ་བྱས།
དེ་ནུབ་སྒྲགས་མདར་བསྡད། འཕྲད་མི་མང་བར་བྱུང༌། སང་ཉིན་སྔ་བར་བཏེག་པས་རྡོར་བྲག་ཀླུ་སྡིངས་སུ་སྡེ་པ་ཆོས་རྗེ་ལགས་ཕེབ་པའི་ཐབ་བསུ། གུང་གྲོ་རྒྱས་པར་གནང༌། གསུང་གླེང་འཕེལ་བར་བྱུང༌།
དེ་ནུབ་རང་གནས་སུ་སྔ་བར་སླེབས། རེ་ཞིག་ངལ་བསོས། ཡང་ཚེས་བཅུ་དགུ་སྐོར་ལ་སྒེར་པ་རྗེ་དྲུང་རིན་པོ་ཆེ་ཕེབ་པར་རྡོ་རྗེ་རྣལ་འབྱོར་མའི་ཁྲིད་ཞལ་ཤེས་ཀྱིས་བརྒྱན་པ་ཤིན་ཏུ་སྨིན་པ་ཞག་བཅུ་གཅིག་གི་བར་ཕུལ་ཞིང༌།
ཚར་ལུགས་འཇིགས་བྱེད་བཅུ་གསུམ་མའི་དབང༌། མི་གཡོ་བ་དཀར་སྔོན། ཆགས་ལུགས་ཚེ་དཔག་མེད་དཀར་པོ་དང༌། ཁྲོ་བོ་གཙུག་ཏོར་འབར་བ། སུམ་པ་ལོ་ཙཱ་བ་ནས་བརྒྱུད་པའི་དབྱངས་ཅན་མ་དཀར་མོ།
དམར་ཟོར་མའི་རྗེས་གནང་ཐུན་མོང་མ་ཡིན་པ། འཇམ་དབྱངས་ཤེས་རབ་འཁོར་ལོ་ཁྲོ་ལོ་ནས་བརྒྱུད་པ། འཇམ་དཔལ་གང་བློ་མའི་རྗེས་གནང་རྔོག་ལོ་ནས་བརྒྱུད་པ། འཇམ་དབྱངས་སྨྲ་སེང་ཡུམ་དབྱངས་ཅན་སྔོན་མོ་དང་བཅས་པའི་རྗེས་གནང་ཕ་དམ་པ་ནས་བརྒྱུད་པ།
སོ་སོའི་ཡི་གེ་ལུང་བཅས་འཁྲུགས་དྲག་པ་རང་མ་བྱུང་ཀྱང་ཞག་བཅུ་གཅིག་བར་དུ་ཕུལ། ལྕགས་ཟམ་པ་བསྟན་འཛིན་

མཆོག་གྲུབ་ཀྱང་ཞབས་ཕྱིར་ཡོད། དེ་གྲོལ་འཕྲལ་འབྲས་སྤུངས་གནས་ཆུང་ནས་ལྷུན་གྲུབ་ཆོས་འབྱོར་ཅན་གསུམ་ཕེབ་པར་ཀྱེ་རྡོ་རྗེའི་དབང་རས་བྲིས་ལ་བརྟེན་པ། མཁའ་སྤྱོད་མའི་བྱིན་རླབས་དང༌། ཁྲིད་སྨིན་པ་དང༌།
གུར་ལྷ་བརྒྱད་དང༌། དམག་ཟོར་མའི་རྗེས་གནང་ཐུན་མོང་མ་ཡིན་པ་བགྱིས། ར་བ་སྨད་ནས་རབ་འབྱམས་པའི་བྱམས་པ་དང་ལྡིང་དཔོན་ཨ་མགོན་སོགས་བཅུ་སྐོར་དང༌། མདའ་ཕུ་དགོན་ནས་སྟག་རུ་བའི་ཆོས་ལགས་སོགས་ལྔ་བཅས་པར་བདེ་མཆོག་ལྷ་ལྔའི་དབང་སྟ་གོན་དངོས་གཞི་བཅས་དང༌།
ཀུན་རིག་གི་དབང༌། འཆྀ་མེད་དཔལ་སྟེར་གྱི་ཚེ་དབང༌། མདའ་ཕུ་རྣམས་ལ་དམར་ཁྲིད་ཚེམ་ཅ་བུ་ལུགས་ཀྱི་ཤར་ཁྲིད་རྣམས་བྱས།
འཕགས་སྡེ་པ་ཀུན་དགའ་འབྱུང་གནས་བཅས་བཞི། རྣམ་སེར་རབ་འབྱམས་པ་ལྷུན་གྲུབ་རྒྱལ་པོ་བཅས་པར་དགེ་ཚུལ་དང༌། འབྱུང་འདུལ་དང༌། གུར་ལྷ་བརྒྱད་ཀྱི་རྗེས་གནང་བྱས། བསམ་ཡས་ནས་སླེབ་འཕྲལ་ཡབ་སྐུ་ཞབས་དང༌།
སྡེ་པ་བཀའ་བློན་གཉིས་བཅས་ནས་ལན་དྲུག་གི་བར་བཀའ་ཐམ་གནང་བའི་འོང་དགོས་ཚུལ་ཕེབ་ཀྱང་ཁམས་མ་དྲག་པས་བཀའ་འགྱང་ཞུས། སྡེ་པ་ཁྲུས་ཕུ་ནས་ཡབ་ལྷ་ས་ནས་ཚུར་ལམ་ཕེབ་པའི་བཀའ་བློན་ཞལ་ངོ་གཉིས་སོགས་ནས་གང་ཅིའི་གསུང་འཕྲོས་རྒྱས་པར་གནང་འདུག་ཚུལ་དང༌།
ཁམས་བདེ་མུས་བྱུང་ན་གང་མགྱོགས་ཕྱིན་པ་རང་དགའ་བ་འདུག་ཚུལ་ཕེབ་ཅིང༌། འདི་སྐབས་གྲྭ་པ་རྣམས་དང་གཙོ་བོར་བླ་བྲང་ནས་ཁུར་བླངས་པའི་སྐུ་འབུམ་ལ་ཞིག་གསོ།
གཞི་བདག་གི་མཁར་སོགས་རྒྱས་པར་བགྱིས་པའང་གེགས་མེད་དུ་གྲུབ།

